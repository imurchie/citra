1.1
    ab: śriyaḥ kurūṇām adhipasya pālanīṃ prajāsu vṛttiṃ yam ayuṅkta veditum 
    cd: sa varṇiliṅgī viditaḥ samāyayau yudhiṣṭhiraṃ dvaitavane vanecaraḥ 

1.2
    ab: kṛtapraṇāmasya mahīṃ mahībhuje jitāṃ sapatnena nivedayiṣyataḥ 
    cd: na vivyathe tasya mano na hi priyaṃ pravaktum icchanti mṛṣā hitaiṣiṇaḥ 

1.3
    ab: dviṣāṃ vighātāya vidhātum icchato rahasy anujñām adhigamya bhūbhṛtaḥ 
    cd: sa sauṣṭhavaudāryaviśeṣaśālinīṃ viniścitārthām iti vācam ādadhe 

1.4
    ab: kriyāsu yuktair nṛpa cāracakṣuṣo na vañcanīyāḥ prabhavo 'nujīvibhiḥ 
    cd: ato 'rhasi kṣantum asādhu sādhu vā hitaṃ manohāri ca durlabhaṃ vacaḥ 

1.5
    ab: sa kiṃsakhā sādhu na śāsti yo 'dhipaṃ hitān na yaḥ saṃśṛṇute sa kiṃprabhuḥ 
    cd: sadānukūleṣu hi kurvate ratiṃ nṛpeṣv amātyeṣu ca sarvasampadaḥ 

1.6
    ab: nisargadurbodham abodhaviklavāḥ kva bhūpatīnāṃ caritaṃ kva jantavaḥ 
    cd: tavānubhāvo 'yam abodhi yan mayā nigūḍhatattvaṃ nayavartma vidviṣām 

1.7
    ab: viśaṅkamāno bhavataḥ parābhavaṃ nṛpāsanastho 'pi vanādhivāsinaḥ 
    cd: durodaracchadmajitāṃ samīhate nayena jetuṃ jagatīṃ suyodhanaḥ 

1.8
    ab: tathāpi jihmaḥ sa bhavajjigīṣayā tanoti śubhraṃ guṇasampadā yaśaḥ 
    cd: samunnayan bhūtim anāryasaṃgamād varaṃ virodho 'pi samaṃ mahātmabhiḥ 

1.9
    ab: kṛtāriṣaḍvargajayena mānavīm agamyarūpāṃ padavīṃ prapitsunā 
    cd: vibhajya naktaṃdinam astatandriṇā vitanyate tena nayena pauruṣam 

1.10
    ab: sakhīn iva prītiyujo 'nujīvinaḥ samānamānān suhṛdaś ca bandhubhiḥ 
    cd: sa santataṃ darśayate gatasmayaḥ kṛtādhipatyām iva sādhu bandhutām 

1.11
    ab: asaktam ārādhayato yathāyathaṃ vibhajya bhaktyā samapakṣapātayā 
    cd: guṇānurāgād iva sakhyam īyivān na bādhate 'sya trigaṇaḥ parasparam 

1.12
    ab: niratyayaṃ sāma na dānavarjitaṃ na bhūri dānaṃ virahayya satkriyām 
    cd: pravartate tasya viśeṣaśālinī guṇānurodhena vinā na satkriyā 

1.13
    ab: vasūni vāñchan na vaśī na manyunā svadharma ity eva nivṛttakāraṇaḥ 
    cd: gurūpadiṣṭena ripau sute 'pi vā nihanti daṇḍena sa dharmaviplavam 

1.14
    ab: vidhāya rakṣān paritaḥ paretarān aśaṅkitākāram upaiti śaṅkitaḥ 
    cd: kriyāpavargeṣv anujīvisātkṛtāḥ kṛtajñatām asya vadanti sampadaḥ 

1.15
    ab: anārataṃ tena padeṣu lambhitā vibhajya samyag viniyogasatkriyām 
    cd: phalanty upāyāḥ paribṛṃhitāyatīr upetya saṃgharṣam ivārthasampadaḥ 

1.16
    ab: anekarājanyarathāśvasaṃkulaṃ tadīyam āsthānaniketanājiram 
    cd: nayaty ayugmacchadagandhir ārdratāṃ bhṛśaṃ nṛpopāyanadantināṃ madaḥ 

1.17
    ab: sukhena labhyā dadhataḥ kṛṣīvalair akṛṣṭapacyā iva sasyasampadaḥ 
    cd: vitanvati kṣemam adevamātṛkāś cirāya tasmin kuravaś cakāsati 

1.18
    ab: mahaujaso mānadhanā dhanārcitā dhanurbhṛtaḥ saṃyati labdhakīrtayaḥ 
    cd: na saṃhatās tasya na bhedavṛttayaḥ priyāṇi vāñchanty asubhiḥ samīhitum 

1.19
    ab: udārakīrter udayaṃ dayāvataḥ praśāntabādhaṃ diśato 'bhirakṣayā 
    cd: svayaṃ pradugdhe 'sya guṇair upasnutā vasūpamānasya vasūni medinī 

1.20
    ab: mahībhujāṃ saccaritaiś caraiḥ kriyāḥ sa veda niḥśesam aśeṣitakriyaḥ 
    cd: mahodayais tasya hitānubandhibhiḥ pratīyate dhātur ivehitaṃ phalaiḥ 

1.21
    ab: na tena sajyaṃ kvacid udyataṃ dhanur na vā kṛtaṃ kopavijihmam ānanam 
    cd: guṇānurāgeṇa śirobhir uhyate narādhipair mālyam ivāsya śāsanam 

1.22
    ab: sa yauvarājye navayauvanoddhataṃ nidhāya duḥśāsanam iddhaśāsanaḥ 
    cd: makheṣv akhinno 'numataḥ purodhasā dhinoti havyena hiraṇyaretasam 

1.23
    ab: pralīnabhūpālam api sthirāyati praśāsad āvāridhi maṇḍalaṃ bhuvaḥ 
    cd: sa cintayaty eva bhiyas tvad eṣyatīr aho durantā balavadvirodhitā 

1.24
    ab: kathāprasaṅgena janair udāhṛtād anusmṛtākhaṇḍalasūnuvikramaḥ 
    cd: tavābhidhānād vyathate natānanaḥ sa duḥsahān mantrapadād ivoragaḥ 

1.25
    ab: tad āśu kartuṃ tvayi jihmam udyate vidhīyatāṃ tatra vidheyam uttaram 
    cd: parapraṇītāni vacāṃsi cinvatāṃ pravṛttisārāḥ khalu mādṛśāṃ dhiyaḥ 

1.26
    ab: itīrayitvā giram āttasatkriye gate 'tha patyau vanasaṃnivāsinām 
    cd: praviśya kṛṣṇā sadanaṃ mahībhujā tad ācacakṣe 'nujasannidhau vacaḥ 

1.27
    ab: niśamya siddhiṃ dviṣatām apākṛtīs tatas tatastyā viniyantum akṣamā 
    cd: nṛpasya manyuvyavasāyadīpinīr udājahāra drupadātmajā giraḥ 

1.28
    ab: bhavādṛśeṣu pramadājanoditaṃ bhavaty adhikṣepa ivānuśāsanam 
    cd: tathāpi vaktuṃ vyavasāyayanti māṃ nirastanārīsamayā durādhayaḥ 

1.29
    ab: akhaṇḍam ākhaṇḍalatulyadhāmabhiś ciraṃ dhṛtā bhūpatibhiḥ svavaṃśajaiḥ 
    cd: tvayā svahastena mahī madacyutā mataṅgajena srag ivāpavarjitā 

1.30
    ab: vrajanti te mūḍhadhiyaḥ parābhavaṃ bhavanti māyāviṣu ye na māyinaḥ 
    cd: praviśya hi ghnanti śaṭhās tathāvidhān asaṃvṛtāṅgān niśitā iveṣavaḥ 

1.31
    ab: guṇānuraktām anuraktasādhanaḥ kulābhimānī kulajāṃ narādhipaḥ 
    cd: parais tvadanyaḥ ka ivāpahārayen manoramām ātmavadhūm iva śriyam 

1.32
    ab: bhavantam etarhi manasvigarhite vivartamānaṃ naradeva vartmani 
    cd: kathaṃ na manyur jvalayaty udīritaḥ śamītaruṃ śuṣkam ivāgnir ucchikhaḥ 

1.33
    ab: avandhyakopasya nihantur āpadāṃ bhavanti vaśyāḥ svayam eva dehinaḥ 
    cd: amarṣaśūnyena janasya jantunā na jātahārdena na vidviṣādaraḥ 

1.34
    ab: paribhramaṃl lohitacandanocitaḥ padātir antargiri reṇurūṣitaḥ 
    cd: mahārathaḥ satyadhanasya mānasaṃ dunoti te kaccid ayaṃ vṛkodaraḥ 

1.35
    ab: vijitya yaḥ prājyam ayacchad uttarān kurūn akupyaṃ vasu vāsavopamaḥ 
    cd: sa valkavāsāṃsi tavādhunāharan karoti manyuṃ na kathaṃ dhanaṃjayaḥ 

1.36
    ab: vanāntaśayyākaṭhinīkṛtākṛtī kacācitau viṣvag ivāgajau gajau 
    cd: kathaṃ tvam etau dhṛtisaṃyamau yamau vilokayann utsahase na bādhitum 

1.37
    ab: imām ahaṃ veda na tāvakīṃ dhiyaṃ vicitrarūpāḥ khalu cittavṛttayaḥ 
    cd: vicintayantyā bhavadāpadaṃ parāṃ rujanti cetaḥ prasabhaṃ mamādhayaḥ 

1.38
    ab: purādhirūḍhaḥ śayanaṃ mahādhanaṃ vibodhyase yaḥ stutigītimaṅgalaiḥ 
    cd: adabhradarbhām adhiśayya sa sthalīṃ jahāsi nidrām aśivaiḥ śivārutaiḥ 

1.39
    ab: puropanītaṃ nṛpa rāmaṇīyakaṃ dvijātiśeṣeṇa yad etad andhasā 
    cd: tad adya te vanyaphalāśinaḥ paraṃ paraiti kārśyaṃ yaśasā samaṃ vapuḥ 

1.40
    ab: anārataṃ yau maṇipīṭhaśāyināv arañjayad rājaśiraḥsrajāṃ rajaḥ 
    cd: niṣīdatas tau caraṇau vaneṣu te mṛgadvijālūnaśikheṣu barhiṣām 

1.41
    ab: dviṣannimittā yad iyaṃ daśā tataḥ samūlam unmūlayatīva me manaḥ 
    cd: parair aparyāsitavīryasampadāṃ parābhavo 'py utsava eva māninām 

1.42
    ab: vihāya śāntiṃ nṛpa dhāma tat punaḥ prasīda saṃdhehi vadhāya vidviṣām 
    cd: vrajanti śatrūn avadhūya niḥspṛhāḥ śamena siddhiṃ munayo na bhūbhṛtaḥ 

1.43
    ab: puraḥsarā dhāmavatāṃ yaśodhanāḥ suduḥsahaṃ prāpya nikāram īdṛśam 
    cd: bhavādṛśāś ced adhikurvate parān nirāśrayā hanta hatā manasvitā 

1.44
    ab: atha kṣamām eva nirastasādhanaś cirāya paryeṣi sukhasya sādhanam 
    cd: vihāya lakṣmīpatilakṣma kārmukaṃ jaṭādharaḥ sañ juhudhīha pāvakam 

1.45
    ab: na samayaparirakṣaṇaṃ kṣamaṃ te nikṛtipareṣu pareṣu bhūridhāmnaḥ 
    cd: ariṣu hi vijayārthinaḥ kṣitīśā vidadhati sopadhi saṃdhidūṣaṇāni 

1.46
    ab: vidhisamayaniyogād dīptisaṃhārajihmaṃ śithilabalam agādhe magnam āpatpayodhau 
    cd: riputimiram udasyodīyamānaṃ dinādau dinakṛtam iva lakṣmīs tvāṃ samabhyetu bhūyaḥ 

2.1
    ab: vihitāṃ priyayā manaḥpriyām atha niścitya giraṃ garīyasīm 
    cd: upapattimad ūrjitāśrayaṃ nṛpam ūce vacanaṃ vṛkodaraḥ 

2.2
    ab: yad avocata vīkṣya māninī paritaḥ snehamayena cakṣuṣā 
    cd: api vāgadhipasya durvacaṃ vacanaṃ tad vidadhīta vismayam 

2.3
    ab: viṣamo 'pi vigāhyate nayaḥ kṛtatīrthaḥ payasām ivāśayaḥ 
    cd: sa tu tatra viśeṣadurlabhaḥ sad upanyasyati kṛtyavartma yaḥ 

2.4
    ab: pariṇāmasukhe garīyasi vyathake 'smin vacasi kṣataujasām 
    cd: ativīryavatīva bheṣaje bahur alpīyasi dṛśyate guṇaḥ 

2.5
    ab: iyam iṣṭaguṇāya rocatāṃ rucirārthā bhavate 'pi bhāratī 
    cd: nanu vaktṛviśeṣaniḥspṛhā guṇagṛhyā vacane vipaścitaḥ 

2.6
    ab: catasṛṣv api te vivekinī nṛpa vidyāsu nirūḍhim āgatā 
    cd: katham etya matir viparyayaṃ kariṇī paṅkam ivāvasīdati 

2.7
    ab: vidhuraṃ kim ataḥ paraṃ parair avagītāṃ gamite daśām imām 
    cd: avasīdati yat surair api tvayi sambhāvitavṛtti pauruṣam 

2.8
    ab: dviṣatām udayaḥ sumedhasā gurur asvantataraḥ sumarṣaṇaḥ 
    cd: na mahān api bhūtim icchatā phalasampatpravaṇaḥ parikṣayaḥ 

2.9
    ab: acireṇa parasya bhūyasīṃ viparītāṃ vigaṇayya cātmanaḥ 
    cd: kṣayayuktim upekṣate kṛtī kurute tatpratikāram anyathā 

2.10
    ab: anupālayatām udeṣyatīṃ prabhuśaktiṃ dviṣatām anīhayā 
    cd: apayānty acirān mahībhujāṃ jananirvādabhayād iva śriyaḥ 

2.11
    ab: kṣayayuktam api svabhāvajaṃ dadhataṃ dhāma śivaṃ samṛddhaye 
    cd: praṇamanty anapāyam utthitaṃ pratipaccandram iva prajā nṛpam 

2.12
    ab: prabhavaḥ khalu kośadaṇḍayoḥ kṛtapañcāṅgavinirṇayo nayaḥ 
    cd: sa vidheyapadeṣu dakṣatāṃ niyatiṃ loka ivānurudhyate 

2.13
    ab: abhimānavato manasvinaḥ priyam uccaiḥ padam ārurukṣataḥ 
    cd: vinipātanivartanakṣamaṃ matam ālambanam ātmapauruṣam 

2.14
    ab: vipado 'bhibhavanty avikramaṃ rahayaty āpadupetam āyatiḥ 
    cd: niyatā laghutā nirāyater agarīyān na padaṃ nṛpaśriyaḥ 

2.15
    ab: tad alaṃ pratipakṣam unnater avalambya vyavasāyavandhyatām 
    cd: nivasanti parākramāśrayā na viṣādena samaṃ samṛddhayaḥ 

2.16
    ab: atha ced avadhiḥ pratīkṣyate katham āviṣkṛtajihmavṛttinā 
    cd: dhṛtarāṣṭrasutena sutyajyāś ciram āsvādya narendrasampadaḥ 

2.17
    ab: dviṣatā vihitaṃ tvayāthavā yadi labdhā punar ātmanaḥ padam 
    cd: jananātha tavānujanmanāṃ kṛtam āviṣkṛtapauruṣair bhujaiḥ 

2.18
    ab: madasiktamukhair mṛgādhipaḥ karibhir vartayati svayaṃ hataiḥ 
    cd: laghayan khalu tejasā jagan na mahān icchati bhūtim anyataḥ 

2.19
    ab: abhimānadhanasya gatvarair asubhiḥ sthāsnu yaśaś cicīṣataḥ 
    cd: acirāṃśuvilāsacañcalā nanu lakṣmīḥ phalam ānuṣaṅgikam 

2.20
    ab: jvalitaṃ na hiraṇyaretasaṃ cayam āskandati bhasmanāṃ janaḥ 
    cd: abhibhūtibhayād asūn ataḥ sukham ujjhanti na dhāma māninaḥ 

2.21
    ab: kim avekṣya phalaṃ payodharān dhvanataḥ prārthayate mṛgādhipaḥ 
    cd: prakṛtiḥ khalu sā mahīyasaḥ sahate nānyasamunnatiṃ yayā 

2.22
    ab: kuru tan matim eva vikrame nṛpa nirdhūya tamaḥ pramādajam 
    cd: dhruvam etad avehi vidviṣāṃ tvadanutsāhahatā vipattayaḥ 

2.23
    ab: dviradān iva digvibhāvitāṃś caturas toyanidhīn ivāyataḥ 
    cd: prasaheta raṇe tavānujān dviṣatāṃ kaḥ śatamanyutejasaḥ 

2.24
    ab: jvalatas tava jātavedasaḥ satataṃ vairikṛtasya cetasi 
    cd: vidadhātu śamaṃ śivetarā ripunārīnayanāmbusantatiḥ 

2.25
    ab: iti darśitavikriyaṃ sutaṃ marutaḥ kopaparītamānasam 
    cd: upasāntvayituṃ mahīpatir dviradaṃ duṣṭam ivopacakrame 

2.26
    ab: apavarjitaviplave śucay hṛdayagrāhiṇi maṅgalāspade 
    cd: vimalā tava vistare girāṃ matir ādarśa ivābhidṛśyate 

2.27
    ab: sphuṭatā na padair apākṛtā na ca na svīkṛtam arthagauravam 
    cd: racitā pṛthagarthatā girāṃ na ca sāmarthyam apohitaṃ kvacit 

2.28
    ab: upapattir udāhṛtā balād anumānena na cāgamaḥ kṣataḥ 
    cd: idam īdṛg anīdṛgāśayaḥ prasabhaṃ vaktum upakrameta kaḥ 

2.29
    ab: avitṛptatayā tathāpi me hṛdayaṃ nirṇayam eva dhāvati 
    cd: avasāyayituṃ kṣamāḥ sukhaṃ na vidheyeṣu viśeṣasampadaḥ 

2.30
    ab: sahasā vidadhīta na kriyām avivekaḥ param āpadāṃ padam 
    cd: vṛṇate hi vimṛśyakāriṇaṃ guṇalubdhāḥ svayam eva sampadaḥ 

2.31
    ab: abhivarṣati yo 'nupālayan vidhibījāni vivekavāriṇā 
    cd: sa sadā phalaśālinīṃ kriyāṃ śaradaṃ loka ivādhitiṣṭhati 

2.32
    ab: śuci bhūṣayati śrutaṃ vapuḥ praśamas tasya bhavaty alaṃkriyā 
    cd: praśamābharaṇaṃ parākramaḥ sa nayāpāditasiddhibhūṣaṇaḥ 

2.33
    ab: matibhedatamastirohite gahane kṛtyavidhau vivekinām 
    cd: sukṛtaḥ pariśuddha āgamaḥ kurute dīpa ivārthadarśanam 

2.34
    ab: spṛhaṇīyaguṇair mahātmabhiś carite vartmani yacchatāṃ manaḥ 
    cd: vidhihetur ahetur āgasāṃ vinipāto 'pi samaḥ samunnateḥ 

2.35
    ab: śivam aupayikaṃ garīyasīṃ phalaniṣpattim adūṣitāyatim 
    cd: vigaṇayya nayanti pauruṣaṃ vijitakrodharayā jigīṣavaḥ 

2.36
    ab: apaneyam udetum icchatā timiraṃ roṣamayaṃ dhiyā puraḥ 
    cd: avibhidya niśākṛtaṃ tamaḥ prabhayā nāṃśumatāpy udīyate 

2.37
    ab: balavān api kopajanmanas tamaso nābhibhavaṃ ruṇaddhi yaḥ 
    cd: kṣayapakṣa ivaindavīḥ kalāḥ sakalā hanti sa śaktisampadaḥ 

2.38
    ab: samavṛttir upaiti mārdavaṃ samaye yaś ca tanoti tigmatām 
    cd: adhitiṣṭhati lokam ojasā sa vivasvān iva medinīpatiḥ 

2.39
    ab: kva cirāya parigrahaḥ śriyāṃ kva ca duṣṭendriyavājivaśyatā 
    cd: śaradabhracalāś calendriyair asurakṣā hi bahucchalāḥ śriyaḥ 

2.40
    ab: kim asāmayikaṃ vitanvatā manasaḥ kṣobham upāttaraṃhasaḥ 
    cd: kriyate patir uccakair apāṃ bhavatā dhīratayādharīkṛtaḥ 

2.41
    ab: śrutam apy adhigamya ye ripūn vinayante sma na śarīrajanmanaḥ 
    cd: janayanty acirāya sampadām ayaśas te khalu cāpalāśrayam 

2.42
    ab: atipātitakālasādhanā svaśarīrendriyavargatāpanī 
    cd: janavan na bhavantam akṣamā nayasiddher apanetum arhati 

2.43
    ab: upakārakam āyater bhṛśaṃ prasavaḥ karmaphalasya bhūriṇaḥ 
    cd: anapāyi nibarhaṇaṃ dviṣāṃ na titikṣāsamam asti sādhanam 

2.44
    ab: praṇatipravaṇān vihāya naḥ sahajasnehanibaddhacetasaḥ 
    cd: praṇamanti sadā suyodhanaṃ prathame mānabhṛtāṃ na vṛṣṇayaḥ 

2.45
    ab: suhṛdaḥ sahajās tathetare matam eṣāṃ na vilaṅghayanti ye 
    cd: vinayād iva yāpayanti te dhṛtarāṣṭrātmajam ātmasiddhaye 

2.46
    ab: abhiyoga imān mahībhujo bhavatā tasya tataḥ kṛtāvadheḥ 
    cd: pravighāṭayitā samutpatan haridaśvaḥ kamalākarān iva 

2.47
    ab: upajāpasahān vilaṅghayan sa vidhātā nṛpatīn madoddhataḥ 
    cd: sahate na jano 'py adhaḥkriyāṃ kim u lokādhikadhāma rājakam 

2.48
    ab: asamāpitakṛtyasampadāṃ hatavegaṃ vinayena tāvatā 
    cd: prabhavanty abhimānaśālināṃ madam uttambhayituṃ vibhūtayaḥ 

2.49
    ab: madamānasamuddhataṃ nṛpaṃ na viyuṅkte niyamena mūḍhatā 
    cd: atimūḍha udasyate nayān nayahīnād aparajyate janaḥ 

2.50
    ab: aparāgasamīraṇeritaḥ kramaśīrṇākulamūlasantatiḥ 
    cd: sukaras taruvat sahiṣṇunā ripur unmūlayituṃ mahān api 

2.51
    ab: aṇur apy upahanti vigrahaḥ prabhum antaḥprakṛtiprakopajaḥ 
    cd: akhilaṃ hi hinasti bhūdharaṃ taruśākhāntanigharṣajo 'nalaḥ 

2.52
    ab: matimān vinayapramāthinaḥ samupekṣeta samunnatiṃ dviṣaḥ 
    cd: sujayaḥ khalu tādṛg antare vipadantā hy avinītasampadaḥ 

2.53
    ab: laghuvṛttitayā bhidāṃ gataṃ bahir antaś ca nṛpasya maṇḍalam 
    cd: abhibhūya haraty anantaraḥ śithilaṃ kūlam ivāpagārayaḥ 

2.54
    ab: anuśāsatam ity anākulaṃ nayavartmākulam arjunāgrajam 
    cd: svayam artha ivābhivāñchitas tam abhīyāya parāśarātmajaḥ 

2.55
    ab: madhurair avaśāni lambhayann api tiryañci śamaṃ nirīkṣitaiḥ 
    cd: paritaḥ paṭu bibhrad enasāṃ dahanaṃ dhāma vilokanakṣamam 

2.56
    ab: sahasopagataḥ savismayaṃ tapasāṃ sūtir asūtir enasām 
    cd: dadṛśe jagatībhujā muniḥ sa vapuṣmān iva puṇyasaṃcayaḥ 

2.57
    ab: athoccakair āsanataḥ parārdhyād udyan sa dhūtāruṇavalkalāgraḥ 
    cd: rarāja kīrṇākapiśāṃśujālaḥ śṛṅgāt sumeror iva tigmaraśmiḥ 

2.58
    ab: avahitahṛdayo vidhāya sa arhām ṛṣivad ṛṣipravare gurūpadiṣṭām 
    cd: tadanumatam alaṃcakāra paścāt praśama iva śrutam āsanaṃ narendraḥ 

2.59
    ab: vyaktoditasmitamayūkhavibhāsitoṣṭhas tiṣṭhan muner abhimukhaṃ sa vikīrṇadhāmnaḥ 
    cd: tanvantam iddham abhito gurum aṃśujālaṃ lakṣmīm uvāha sakalasya śaśāṅkamūrteḥ 

3.1
    ab: tataḥ śaraccandrakarābhirāmair utsarpibhiḥ prāṃśum ivāṃśujālaiḥ 
    cd: bibhrāṇam ānīlarucaṃ piśaṅgīr jaṭās taḍitvantam ivāmbuvāham 

3.2
    ab: prasādalakṣmīṃ dadhataṃ samagrāṃ vapuḥprakarṣeṇa janātigena 
    cd: prasahya cetaḥsu samāsajantam asaṃstutānām api bhāvam ārdram 

3.3
    ab: anuddhatākāratayā viviktāṃ tanvantam antaḥkaraṇasya vṛttim 
    cd: mādhuryavisrambhaviśeṣabhājā kṛtopasambhāṣam ivekṣitena 

3.4
    ab: dharmātmajo dharmanibandhinīnāṃ prasūtim enaḥpraṇudāṃ śrutīnām 
    cd: hetuṃ tadabhyāgamane parīpsuḥ sukhopaviṣṭaṃ munim ābabhāṣe 

3.5
    ab: anāptapuṇyopacarair durāpā phalasya nirdhūtarajāḥ savitrī 
    cd: tulyā bhavaddarśanasampad eṣā vṛṣṭer divo vītabalāhakāyāḥ 

3.6
    ab: adya kriyāḥ kāmadughāḥ kratūnāṃ satyāśiṣaḥ samprati bhūmidevāḥ 
    cd: ā saṃsṛter asmi jagatsu jātas tvayy āgate yad bahumānapātram 

3.7
    ab: śriyaṃ vikarṣaty apahanty aghāni śreyaḥ parisnauti tanoti kīrtim 
    cd: saṃdarśanaṃ lokaguror amogham amoghaṃ tavātmayoner iva kiṃ na dhatte 

3.8
    ab: ścyotanmayūkhe 'pi himadyutau me nanirvṛtaṃ nirvṛtim eti cakṣuḥ 
    cd: samujjhitajñātiviyogakhedaṃ tvatsaṃnidhāv ucchvasatīva cetaḥ 

3.9
    ab: nirāspadaṃ praśnakutūhalitvam asmāsv adhīnaṃ kim u niḥspṛhāṇām 
    cd: tathāpi kalyāṇakarīṃ giraṃ te māṃ śrotum icchā mukharīkaroti 

3.10
    ab: ity uktavān uktiviśeṣaramyaṃ manaḥ samādhāya jayopapattau 
    cd: udāracetā giram ity udārāṃ dvaipāyanenābhidadhe narendraḥ 

3.11
    ab: cicīṣatāṃ janmavatām alaghvīṃ yaśovataṃsām ubhayatra bhūtim 
    cd: abhyarhitā bandhuṣu tulyarūpā vṛttir viśeṣeṇa tapodhanānām 

3.12
    ab: tathāpi nighnaṃ nṛpa tāvakīnaiḥ prahvīkṛtaṃ me hṛdayaṃ guṇaughaiḥ 
    cd: vītaspṛhāṇām api muktibhājāṃ bhavanti bhavyeṣu hi pakṣapātāḥ 

3.13
    ab: sutā na yūyaṃ kim u tasya rājñaḥ suyodhanaṃ vā na guṇair atītāḥ 
    cd: yas tyaktavān vaḥ sa vṛthā balād vā mohaṃ vidhatte viṣayābhilāṣaḥ 

3.14
    ab: jahātu nainaṃ katham arthasiddhiḥ saṃśayya karṇādiṣu tiṣṭhate yaḥ 
    cd: asādyuyogā hi jayāntarāyāḥ pramāthinīnāṃ vipadāṃ padāni 

3.15
    ab: pathaś cyutāyāṃ samitau ripūṇāṃ dharmyāṃ dadhānena dhuraṃ cirāya 
    cd: tvayā vipatsv apy avipatti ramyam āviṣkṛtaṃ prema paraṃ guṇeṣu 

3.16
    ab: vidhāya vidhvaṃsanam ātmanīnaṃ śamaikavṛtter bhavataś chalena 
    cd: prakāśitatvanmatiśīlasārāḥ kṛtopakārā iva vidviṣas te 

3.17
    ab: labhyā dharitrī tava vikrameṇa jyāyāṃś ca vīryāstrabalair vipakṣaḥ 
    cd: ataḥ prakarṣāya vidhir vidheyaḥ prakarṣatantrā hi raṇe jayaśrīḥ 

3.18
    ab: triḥsaptakṛtvo jagatīpatīnāṃ hantā gurur yasya sa jāmadagnyaḥ 
    cd: vīryāvadhūtaḥ sma tadā viveda prakarṣam ādhāravaśaṃ guṇānām 

3.19
    ab: yasminn anaiśvaryakṛtavyalīkaḥ parābhavaṃ prāpta ivāntako 'pi 
    cd: dhunvan dhanuḥ kasya raṇe na kuryān mano bhayaikapravaṇaṃ sa bhīṣmaḥ 

3.20
    ab: sṛjantam ājāviṣusaṃhatīr vaḥ saheta kopajvalitaṃ guruṃ kaḥ 
    cd: parisphurallolaśikhāgrajihvaṃ jagaj jighatsantam ivāntavahnim 

3.21
    ab: nirīkṣya saṃrambhanirastadhairyaṃ rādheyam ārādhitajāmadagnyam 
    cd: asaṃstuteṣu prasabhaṃ bhayeṣu jāyeta mṛtyor api pakṣapātaḥ 

3.22
    ab: yayā samāsāditasādhanena suduścarām ācaratā tapasyām 
    cd: ete durāpaṃ samavāpya vīryam unmīlitāraḥ kapiketanena 

3.23
    ab: mahattvayogāya mahāmahimnām ārādhanīṃ tāṃ nṛpa devatānām 
    cd: dātuṃ pradānocita bhūridhāmnīm upāgataḥ siddhim ivāsmi vidyām 

3.24
    ab: ity uktavantaṃ vraja sādhayeti pramāṇayan vākyam ajātaśatroḥ 
    cd: prasedivāṃsaṃ tam upāsasāda vasann ivānte vinayena jiṣṇuḥ 

3.25
    ab: niryāya vidyā+tha dinādiramyād bimbād ivārkasya mukhān maharṣeḥ 
    cd: pārthānanaṃ vahnikaṇāvadātā dīptiḥ sphuratpadmam ivābhipede 

3.26
    ab: yogaṃ ca taṃ yogyatamāya tasmai tapaḥprabhāvād vitatāra sadyaḥ 
    cd: yenāsya tattveṣu kṛte 'vabhāse samunmimīleva cirāya cakṣuḥ 

3.27
    ab: ākāram āśaṃsitabhūrilābhaṃ dadhānam antaḥkaraṇānurūpam 
    cd: niyojayiṣyan vijayodaye taṃ tapaḥsamādhau munir ity uvāca 

3.28
    ab: anena yogena vivṛddhatejā nijāṃ parasmai padavīm ayacchan 
    cd: samācarācāram upāttaśastro japopavāsābhiṣavair munīnām 

3.29
    ab: kariṣyase yatra suduścarāṇi prasattaye gotrabhidas tapāṃsi 
    cd: śiloccayaṃ cāruśiloccayaṃ tam eṣa kṣaṇān neṣyati guhyakas tvām 

3.30
    ab: iti bruvāṇena mahendrasūnuṃ maharṣiṇā tena tirobabhūve 
    cd: taṃ rājarājānucaro 'sya sākṣāt pradeśam ādeśam ivādhitasthau 

3.31
    ab: kṛtānatir vyāhṛtasāntvavāde jātaspṛhaḥ puṇyajanaḥ sa jiṣṇau 
    cd: iyāya sakhyāv iva samprasādaṃ viśvāsayaty āśu satāṃ hi yogaḥ 

3.32
    ab: athoṣṇabhāseva sumerukuñjān vihīyamānān udayāya tena 
    cd: bṛhaddyutīn duḥkhakṛtātmalābhaṃ tamaḥ śanaiḥ pāṇḍusutān prapede 

3.33
    ab: asaṃśayālocitakāryanunnaḥ premṇā samānīya vibhajyamānaḥ 
    cd: tulyād vibhāgād iva tanmanobhir duḥkhātibhāro 'pi laghuḥ sa mene 

3.34
    ab: dhairyeṇa viśvāsyatayā maharṣes tīvrād arātiprabhavāc ca manyoḥ 
    cd: vīryaṃ ca vidvatsu sute maghonaḥ sa teṣu na sthānam avāpa śokaḥ 

3.35
    ab: tān bhūridhāmnaś caturo 'pi dūraṃ vihāya yāmān iva vāsarasya 
    cd: ekaughabhūtaṃ tad aśarma kṛṣṇāṃ vibhāvarīṃ dhvāntam iva prapede 

3.36
    ab: tuṣāralekhākulitotpalābhe paryaśruṇī maṅgalabhaṅgabhīruḥ 
    cd: agūḍhabhāvāpi vilokane sā na locane mīlayituṃ viṣehe 

3.37
    ab: akṛtrimapremarasābhirāmaṃ rāmārpitaṃ dṛṣṭivilobhi dṛṣṭam 
    cd: manaḥprasādāñjalinā nikāmaṃ jagrāha pātheyam ivendrasūnuḥ 

3.38
    ab: dhairyāvasādena hṛtaprasādā vanyadvipeneva nidāghasindhuḥ 
    cd: niruddhabāṣpodayasannakaṇṭham uvāca kṛcchrād iti rājaputrī 

3.39
    ab: magnāṃ dviṣacchadmani paṅkabhūte sambhavānāṃ bhūtim ivoddhariṣyan 
    cd: ādhidviṣām ā tapasāṃ prasiddher asmad vinā mā bhṛśam unmanībhūḥ 

3.40
    ab: yaśo 'dhigantuṃ sukhalipsayā vā manuṣyasaṃkhyām ativartituṃ vā 
    cd: nirutsukānām abhiyoggabhājāṃ samutsukevāṅkam upaiti siddhiḥ 

3.41
    ab: lokaṃ vidhātrā vihitasya goptuṃ kṣattrasya muṣṇan vasu jaitram ojaḥ 
    cd: tejasvitāyā vijayaikavṛtter nighnan priyaṃ prāṇam ivābhimānam 

3.42
    ab: vrīḍānatair āptajanopanītaḥ saṃśayya kṛcchreṇa nṛpaiḥ prapannaḥ 
    cd: vitānabhūtaṃ vitataṃ pṛthivyāṃ yaśaḥ samūhann iva digvikīrṇam 

3.43
    ab: vīryāvadāneṣu kṛtāvamarṣas tanvann abhūtām iva sampratītim 
    cd: kurvan prayāmakṣayam āyatīnām arkatviṣām ahna ivāvaśeṣaḥ 

3.44
    ab: prasahya yo 'smāsu paraiḥ prayuktaḥ smartuṃ na śakyaḥ kim utādhikartum 
    cd: navīkariṣyaty upaśuṣyad ārdraḥ sa tvad vinā me hṛdayaṃ nikāraḥ 

3.45
    ab: prāpto 'bhimānavyasanād asahyaṃ dantīva dantavyasanād vikāram 
    cd: dviṣatpratāpāntaritorutejāḥ śaradghanākīrṇa ivādir ahnaḥ 

3.46
    ab: savrīḍamandair iva niṣkriyatvān nātyartham astrair avabhāsamānaḥ 
    cd: yaśaḥkṣayakṣīṇajalārṇavābhas tvam anyam ākāram ivābhipannaḥ 

3.47
    ab: duḥśāsanāmarṣarajovikīrṇair ebhir vinārthair iva bhāgyanāthaiḥ 
    cd: keśaiḥ kadarthīkṛtavīryasāraḥ kaccit sa evāsi dhanaṃjayas tvam 

3.48
    ab: sa kṣattriyas trāṇasahaḥ satāṃ yas tat kārmukaṃ karmasu yasya śaktiḥ 
    cd: vahan dvayīṃ yady aphale 'rthajāte karoty asaṃskārahatām ivoktim 

3.49
    ab: vītaujasaḥ sannidhimātraśeṣā bhavatkṛtāṃ bhūtim apekṣamāṇāḥ 
    cd: samānaduḥkhā iva nas tvadīyāḥ sarūpatāṃ pārtha guṇā bhajante 

3.50
    ab: ākṣipyamāṇaṃ ripubhiḥ pramādān nāgair ivālūnasaṭaṃ mṛgendram 
    cd: tvāṃ dhūr iyaṃ yogyatayādhirūḍhā dīptyā dinaśrīr iva tigmaraśmim 

3.51
    ab: karoti yo 'śeṣajanātiriktāṃ sambhāvanām arthavatīṃ kriyābhiḥ 
    cd: saṃsatsu jāte puruṣādhikāre na pūraṇī taṃ samupaiti saṃkhyā 

3.52
    ab: priyeṣu yaiḥ pārtha vinopapatter vicintyamānaiḥ klamam eti cetaḥ 
    cd: tava prayātasya jayāya teṣāṃ kriyād aghānāṃ maghavā vighātam 

3.53
    ab: mā gāś cirāyaikacaraḥ pramādaṃ vasann asambādhaśive 'pi deśe 
    cd: mātsaryarāgopahatātmanāṃ hi skhalanti sādhuṣv api mānasāni 

3.54
    ab: tad āśu kurvan vacanaṃ maharṣer manorathān naḥ saphalīkuruṣva 
    cd: pratyāgataṃ tvāsmi kṛtārtham eva stanopapīḍaṃ parirabdhukāmā 

3.55
    ab: udīritāṃ tām iti yājñasenyā navīkṛtodgrāhitaviprakārām 
    cd: āsādya vācaṃ sa bhṛśaṃ didīpe kāṣṭhām udīcīm iva tigmaraśmiḥ 

3.56
    ab: athābhipaśyann iva vidviṣaḥ puraḥ purodhasāropitahetisaṃhatiḥ 
    cd: babhāra ramyo 'pi vapuḥ sa bhīṣaṇaṃ gataḥ kriyāṃ mantra ivābhicārikīm 

3.57
    ab: avilaṅghyavikarṣaṇaṃ paraiḥ prathitajyāravakarma kārmukam 
    cd: agatāv aridṛṣṭigocaraṃ śitanistriṃśayujau maheṣudhī 

3.58
    ab: yaśaseva tirodadhan muhur mahasā gotrabhidāyudhakṣatīḥ 
    cd: kavacaṃ ca saratnam udvahañ jvalitajyotir ivāntaraṃ divaḥ 

3.59
    ab: akalādhipabhṛtyadarśitaṃ śivam urvīdharavartma samprayān 
    cd: hṛdayāni samāviveśa sa kṣaṇam udbāṣpadṛśāṃ tapobhṛtām 

3.60
    ab: anujagur atha divyaṃ dundubhidhvānam āśāḥ+ surakusumanipātair vyomni lakṣmīr vitene 
    cd: priyam iva kathayiṣyann āliliṅga sphurantīṃ bhuvam anibhṛtavelāvīcibāhuḥ payodhiḥ 

4.1
    ab: tataḥ sa kūjatkalahaṃsamekhalāṃ sapākasasyāhitapāṇḍutāguṇām 
    cd: upāsasādopajanaṃ janapriyaḥ priyām ivāsāditayauvanāṃ bhuvam 

4.2
    ab: vinamraśāliprasavaughaśālinīr apetapaṅkāḥ sasaroruhāmbhasaḥ 
    cd: nananda paśyann upasīma sa sthalīr upāyanībhūtaśaradguṇaśriyaḥ 

4.3
    ab: nirīkṣyamāṇā iva vismayākulaiḥ payobhir unmīlitapadmalocanaiḥ 
    cd: hṛtapriyādṛṣṭivilāsavibhramā mano 'sya jahruḥ śapharīvivṛttayaḥ 

4.4
    ab: tutoṣa paśyan kalamasya sa adhikaṃ savārije vāriṇi rāmaṇīyakam 
    cd: sudurlabhe nārhati ko 'bhinandituṃ prakarṣalakṣmīm anurūpasaṃgame 

4.5
    ab: nunoda tasya sthalapadminīgataṃ vitarkam āviṣkṛtaphenasaṃtati 
    cd: avāptakiñjalkavibhedam uccakair vivṛttapāṭhīnaparāhataṃ payaḥ 

4.6
    ab: kṛtormirekhaṃ śithilatvam āyatā śanaiḥ śanaiḥ śāntarayeṇa vāriṇā 
    cd: nirīkṣya reme sa samudrayoṣitāṃ taraṅgitakṣaumavipāṇḍu saikatam 

4.7
    ab: manoramaṃ prāpitam antaraṃ bhruvor alaṃkṛtaṃ kesarareṇuṇāṇunā 
    cd: alaktatāmrādharapallavaśriyā samānayantīm iva bandhujīvakam 

4.8
    ab: navātapālohitam āhitaṃ muhur mahāniveśau paritaḥ payodharau 
    cd: cakāsayantīm aravindajaṃ rajaḥ pariśramāmbhaḥpulakena sarpatā 

4.9
    ab: kapolasaṃśleṣi vilocanatviṣā vibhūṣayantīm avataṃsakotpalam 
    cd: sutena pāṇḍoḥ kalamasya gopikāṃ nirīkṣya mene śaradaḥ kṛtārthatā 

4.10
    ab: upāratāḥ paścimarātrigocarād apārayantaḥ patituṃ javena gām 
    cd: tam utsukāś cakrur avekṣaṇotsukaṃ gavāṃ gaṇāḥ prasnutapīvaraudharasaḥ 

4.11
    ab: parītam ukṣāvajaye jayaśriyā nadantam uccaiḥ kṣatasindhurodhasam 
    cd: dadarśa puṣṭiṃ dadhataṃ sa śāradīṃ savigrahaṃ darpam ivādhipaṃ gavām 

4.12
    ab: vimucyamānair api tasya mantharaṃ gavāṃ himānīviśadaiḥ kadambakaiḥ 
    cd: śarannadīnāṃ pulinaiḥ kutūhalaṃ galaddukūlair jaghanair ivādadhe 

4.13
    ab: gatān paśūnāṃ sahajanmabandhutāṃ gṛhāśrayaṃ prema vaneṣu bibhrataḥ 
    cd: dadarśa gopān upadhenu pāṇḍavaḥ kṛtānukārān iva gobhir ārjave 

4.14
    ab: paribhraman mūrdhajaṣaṭpadākulaiḥ smitodayādarśitadantakesaraiḥ 
    cd: mukhaiś calatkuṇḍalaraśmirañjitair navātapāmṛṣṭasarojacārubhiḥ 

4.15
    ab: nibaddhaniḥśvāsavikampitādharā latā iva prasphuritaikapallavāḥ 
    cd: vyapoḍhapārśvair apavartitatrikā vikarṣaṇaiḥ pāṇivihārahāribhiḥ 

4.16
    ab: vrajājireṣv ambudanādaśaṅkinīḥ śikhaṇḍinām unmadayatsu yoṣitaḥ 
    cd: muhuḥ praṇunneṣu mathāṃ vivartanair nadatsu kumbheṣu mṛdaṅgamantharam 

4.17
    ab: sa mantharāvalgitapīvarastanīḥ pariśramaklāntavilocanotpalāḥ 
    cd: nirīkṣituṃ nopararāma ballavīr abhipranṛttā iva vārayoṣitaḥ 

4.18
    ab: papāta pūrvāṃ jahato vijihmatāṃ vṛṣopabhuktāntikasasyasampadaḥ 
    cd: rathāṅgasīmantitasāndrakardamān prasaktasampātapṛthakkṛtān pathaḥ 

4.19
    ab: janair upagrāmam anindyakarmabhir viviktabhāveṅgitabhūṣaṇair vṛtāḥ 
    cd: bhṛśaṃ dadarśāśramamaṇḍapopamāḥ sapuṣpahāsāḥ sa niveśavīrudhaḥ 

4.20
    ab: tataḥ sa samprekṣya śaradguṇaśriyaṃ śaradguṇālokanalolacakṣuṣam 
    cd: uvāca yakṣas tam acodito 'pi gāṃ na hīṅgitajño 'vasare 'vasīdati 

4.21
    ab: iyaṃ śivāyā niyater ivāyatiḥ kṛtārthayantī jagataḥ phalaiḥ kriyāḥ 
    cd: jayaśriyaṃ pārtha pṛthūkarotu te śarat prasannāmbur anambuvāridā 

4.22
    ab: upaiti sasyaṃ pariṇāmaramyatā nadīr anauddhatyam apaṅkatā mahīm 
    cd: navair guṇaiḥ samprati saṃstavasthiraṃ tirohitaṃ prema ghanāgamaśriyaḥ 

4.23
    ab: patanti nāsmin viśadāḥ patattriṇo dhṛtendracāpā na payodapaṅktayaḥ 
    cd: tathāpi puṣṇāti nabhaḥ śriyaṃ parāṃ na ramyam āhāryam apekṣate guṇam 

4.24
    ab: vipāṇḍubhir glānatayā payodharaiś cyutācirābhāguṇahemadāmabhiḥ 
    cd: iyaṃ kadambānilabhartur atyaye na digvadhūnāṃ kṛśatā na rājate 

4.25
    ab: vihāya vāñchām udite madātyayād araktakaṇṭhasya rute śikhaṇḍinaḥ 
    cd: śrutiḥ śrayaty unmadahaṃsaniḥsvanaṃ guṇāḥ priyatve 'dhikṛtā na saṃstavaḥ 

4.26
    ab: amī pṛthustambabhṛtaḥ piśaṅgatāṃ gatā vipākena phalasya śālayaḥ 
    cd: vikāsi vaprāmbhasi gandhasūcitaṃ namanti nighrātum ivāsitotpalam 

4.27
    ab: mṛṇālinīnām anurañjitaṃ tviṣā vibhinnam ambhojapalāśaśobhayā 
    cd: payaḥ sphuracchāliśikhāpiśaṅgitaṃ drutaṃ dhanuṣkhaṇḍam ivāhividviṣaḥ 

4.28
    ab: vipāṇḍu saṃvyānam ivāniloddhataṃ nirundhatīḥ saptapalāśajaṃ rajaḥ 
    cd: anāvilonmīlitabāṇacakṣuṣaḥ sapuṣpahāsā vanarājiyoṣitaḥ 

4.29
    ab: adīpitaṃ vaidyutajātavedasā sitāmbudacchedatirohitātapam 
    cd: tatāntaraṃ sāntaravāriśīkaraiḥ śivaṃ nabhovartma sarojavāyubhiḥ 

4.30
    ab: sitacchadānām apadiśya dhāvatāṃ rutair amīṣāṃ grathitāḥ patatriṇām 
    cd: prakurvate vāridarodhanirgatāḥ parasparālāpam ivāmalā diśaḥ 

4.31
    ab: vihārabhūmer abhighoṣam utsukāḥ śarīrajebhyaś cyutayūthapaṅktayaḥ 
    cd: asaktam ūdhāṃsi payaḥ kṣaranty amūr upāyanānīva nayanti dhenavaḥ 

4.32
    ab: jagatprasūtir jagadekapāvanī vrajopakaṇṭhaṃ tanayair upeyuṣī 
    cd: dyutiṃ samagrāṃ samitir gavām asāv upaiti mantrair iva saṃhitāhutiḥ 

4.33
    ab: kṛtāvadhānaṃ jitabarhiṇadhvanau suraktagopījanagītaniḥsvane 
    cd: idaṃ jighatsām apahāya bhūyasīṃ na sasyam abhyeti mṛgīkadambakam 

4.34
    ab: asāv anāsthāparayāvadhīritaḥ saroruhiṇyā śirasā namann api 
    cd: upaiti śuṣyan kalamaḥ sahāmbhasā manobhuvā tapta ivābhipāṇḍutām 

4.35
    ab: amī samuddhūtasarojareṇunā hṛtā hṛtāsārakaṇena vāyunā 
    cd: upāgame duścaritā ivāpadāṃ gatiṃ na niścetum alaṃ śilīmukhāḥ 

4.36
    ab: mukhair asau vidrumabhaṅgalohitaiḥ śikhāḥ piśaṅgīḥ kalamasya bibhratī 
    cd: śukāvalir vyaktaśirīṣakomalā dhanuḥśriyaṃ gotrabhido 'nugacchati 

4.37
    ab: iti kathayati tatra nātidūrād atha dadṛśe pihitoṣṇaraśmibimbaḥ 
    cd: vigalitajalabhāraśuklabhāsāṃ nicaya ivāmbumucāṃ nagādhirājaḥ 

4.38
    ab: tam atanuvanarājiśyāmitopatyakāntaṃ nagam upari himānīgauram āsadya jiṣṇuḥ 
    cd: vyapagatamadarāgasyānusasmāra lakṣmīm asitam adharavāso bibhrataḥ sīrapāṇeḥ 

5.1
    ab: atha jayāya nu merumahībhṛto rabhasayā nu digantadidṛkṣayā 
    cd: abhiyayau sa himācalam ucchritaṃ samuditaṃ nu vilaṅghayituṃ nabhaḥ 

5.2
    ab: tapanamaṇḍaladītitam ekataḥ satatanaiśatamovṛtam anyataḥ 
    cd: hasitabhinnatamisracayaṃ puraḥ śivam ivānugataṃ gajacarmaṇā 

5.3
    ab: kṣitinabhaḥsuralokanivāsibhiḥ kṛtaniketam adṛṣṭaparasparaiḥ 
    cd: prathayituṃ vibhutām abhinirmitaṃ pratinidhiṃ jagatām iva śambhunā 

5.4
    ab: bhujagarājasitena nabhaḥśriyā kanakarājivirājitasānunā 
    cd: samuditaṃ nicayena taḍitvatīṃ laghayatā śaradambudasaṃhatim 

5.5
    ab: maṇimayūkhacayāṃśukabhāsurāḥ suravadhūparibhuktalatāgṛhāḥ 
    cd: dadhatam uccaśilāntaragopurāḥ pura ivoditapuṣpavanā bhuvaḥ 

5.6
    ab: aviratojjhitavārivipāṇḍubhir virahitair aciradyutitejasā 
    cd: uditapakṣam ivārataniḥsvanaiḥ pṛthunitambavilambibhir ambudaiḥ 

5.7
    ab: dadhatam ākaribhiḥ karibhiḥ kṣataiḥ samavatārasamair asamais taṭaiḥ 
    cd: vividhakāmahitā mahitāmbhasaḥ sphuṭasarojavanā javanā nadīḥ 

5.8
    ab: navavinidrajapākusumatviṣāṃ dyutimatāṃ nikareṇa mahāśmanām 
    cd: vihitasāṃdhyamayūkham iva kvacin nicitakāñcanabhittiṣu sānuṣu 

5.9
    ab: pṛthukadambakadambakarājitaṃ grahitamālatamālavanākulam 
    cd: laghutuṣāratuṣārajalaścyutaṃ dhṛtasadānasadānanadantinam 

5.10
    ab: rahitaratnacayān na śiloccayān aphalatābhavanā na darībhuvaḥ 
    cd: vipulināmburuhā na saridvadhūr akusumān dadhataṃ na mahīruhaḥ 

5.11
    ab: vyathitasindhum anīraśanaiḥ śanair amaralokavadhūjaghanair ghanaiḥ 
    cd: phaṇabhṛtām abhito vitataṃ tataṃ dayitaramyalatābakulaiḥ kulaiḥ 

5.12
    ab: sasuracāpam anekamaṇiprabhair apapayoviśadaṃ himapāṇḍubhiḥ 
    cd: avicalaṃ śikharair upabibhrataṃ dhvanitasūcitam ambumucāṃ cayam 

5.13
    ab: vikacavāriruhaṃ dadhataṃ saraḥ sakalahaṃsagaṇaṃ śuci mānasam 
    cd: śivam agātmajayā ca kṛterṣyayā sakalahaṃ sagaṇaṃ śucimānasam 

5.14
    ab: grahavimānagaṇān abhito divaṃ jvalayatauṣadhijena kṛśānunā 
    cd: muhur anusmarayantam anukṣapaṃ tripuradāham upāpatisevinaḥ 

5.15
    ab: vitataśīkararāśibhir ucchritair upalarodhavivartibhir ambubhiḥ 
    cd: dadhatam unnatasānusamuddhatāṃ dhṛtasitavyajanām iva jāhnavīm 

5.16
    ab: anucareṇa dhanādhipater atho nagavilokanavismitamānasaḥ 
    cd: sa jagade vacanaṃ priyam ādarān mukharatāvasare hi virājate 

5.17
    ab: alam eṣa vilokitaḥ prajānāṃ sahasā saṃhatim aṃhasāṃ vihantum 
    cd: ghanavartma sahasradheva kurvan himagaurair acalādhipaḥ śirobhiḥ 

5.18
    ab: iha duradhigamaiḥ kiṃcid evāgamaiḥ satatam asutaraṃ varṇayanty antaram 
    cd: amum ativipinaṃ veda digvyāpinaṃ puruṣam iva paraṃ padmayoniḥ param 

5.19
    ab: rucirapallavapuṣpalatāgṛhair upalasajjalajair jalarāśibhiḥ 
    cd: nayati saṃtatam utsukatām ayaṃ dhṛtimatīr upakāntam api striyaḥ 

5.20
    ab: sulabhaiḥ sadā nayavatāyavatā nidhiguhyakādhiparamaiḥ paramaiḥ 
    cd: amunā dhanaiḥ kṣitibhṛtātibhṛtā samatītya bhāti jagatī jagatī 

5.21
    ab: akhilam idam amuṣya gairīguros tribhuvanam api naiti manye tulām 
    cd: adhivasati sadā yad enaṃ janair aviditavibhavo bhavānīpatiḥ 

5.22
    ab: vītajanmajarasaṃ paraṃ śuci brahmaṇaḥ padam upaitum icchatām 
    cd: āgamād iva tamopahād itaḥ sambhavanti matayo bhavacchidaḥ 

5.23
    ab: divyastrīṇāṃ sacaraṇalākṣārāgā rāgāyāte nipatitapuṣpāpīḍāḥ 
    cd: pīḍābhājaḥ kusumacitāḥ sāśaṃsaṃ śaṃsanty asmin surataviśeṣaṃ śayyāḥ 

5.24
    ab: guṇasampadā samadhigamya paraṃ mahimānam atra mahite jagatām 
    cd: nayaśālini śriya ivādhipatau viramanti na jvalitum auṣadhayaḥ 

5.25
    ab: kurarīgaṇaḥ kṛtaravas taravaḥ kusumānatāḥ sakamalaṃ kamalam 
    cd: iha sindhavaś ca varaṇāvaraṇāḥ kariṇāṃ mude sanaladānaladāḥ 

5.26
    ab: sādṛśyaṃ gatam apanidracūtagandhair āmodaṃ madajalasekajaṃ dadhānaḥ 
    cd: etasmin madayati kokilān akāle līnāliḥ surakariṇāṃ kapolakāṣaḥ 

5.27
    ab: sanākavanitaṃ nitambaruciraṃ ciraṃ suninadair nadair vṛtam amum 
    cd: matā phalavato 'vato rasaparā parāstavasudhā sudhādhivasati 

5.28
    ab: śrīmallatābhavanam oṣadhayaḥ pradīpāḥ śayyā navāni haricandanapallavāni 
    cd: asmin ratiśramanudaś ca sarojavātāḥ smartuṃ diśanti na divaḥ surasundarībhyaḥ 

5.29
    ab: īśārtham ambhasi cirāya tapaś carantyā yādovilaṅghanavilolavilocanāyāḥ 
    cd: ālambatāgrakaram atra bhavo bhavānyāḥ ścyotannidāghasalilāṅgulinā kareṇa 

5.30
    ab: yenāpaviddhasalilaḥ sphuṭanāgasadmā devāsurair amṛtam ambunidhir mamanthe 
    cd: vyāvartanair ahipater ayam āhitāṅkaḥ khaṃ vyālikhann iva vibhāti sa mandarādriḥ 

5.31
    ab: nītocchrāyaṃ muhur aśiśiraraśmer usrair ānīlābhair viracitaparabhāgā ratnaiḥ 
    cd: jyotsnāśaṅkām iva vitarati haṃsaśyenī madhye 'py ahnaḥ sphaṭikarajatabhitticchāyā 

5.32
    ab: dadhata iva vilāsaśāli nṛtyaṃ mṛdu patatā pavanena kampitāni 
    cd: iha lalitavilāsinījanabhrū- gatikuṭileṣu payaḥsu paṅkajāni 

5.33
    ab: asminn agṛhyata pinākabhṛtā salīlam ābaddhavepathur adhīravilocanāyāḥ 
    cd: vinyastamaṅgalamahauṣadhir īśvarāyāḥ srastoragapratisareṇa kareṇa pāṇiḥ 

5.34
    ab: krāmadbhir ghanapadavīm anekasaṃkhyais tejobhiḥ śucimaṇijanmabhir vibhinnaḥ 
    cd: usrāṇāṃ vyabhicaratīva saptasapteḥ paryasyann iha nicayaḥ sahasrasaṃkhyām 

5.35
    ab: vyadhatta yasmin puram uccagopuraṃ purāṃ vijetur dhṛtaye dhanādhipaḥ 
    cd: sa eṣa kailāsa upāntasarpiṇaḥ karoty akālāstamayaṃ vivasvataḥ 

5.36
    ab: nānāratnajyotiṣāṃ saṃnipātaiś channeṣv antaḥsānu vaprāntareṣu 
    cd: baddhāṃ baddhāṃ bhittiśaṅkām amuṣmin nāvānāvān mātariśvā nihanti 

5.37
    ab: ramyā navadyutir apaiti na śādvalebhyaḥ śyāmībhavanty anudinaṃ nalinīvanāni 
    cd: asmin vicitrakusumastabakācitānāṃ śākhābhṛtāṃ pariṇamanti na pallavāni 

5.38
    ab: parisaraviṣayeṣu līḍhamuktā haritatṛṇodgamaśaṅkayā mṛgībhiḥ 
    cd: iha navaśukakomalā maṇīnāṃ ravikarasaṃvalitāḥ phalanti bhāsaḥ 

5.39
    ab: utphullasthalanalinīvanād amuṣmād uddhūtaḥ sarasijasambhavaḥ parāgaḥ 
    cd: vātyābhir viyati vivartitaḥ samantād ādhatte kanakamayātapatralakṣmīm 

5.40
    ab: iha saniyamayoḥ surāpagāyām uṣasi sayāvakasavyapādarekhā 
    cd: kathayati śivayoḥ śarīrayogaṃ viṣamapadā padavī vivartaneṣu 

5.41
    ab: saṃmūrchatāṃ rajatabhittimayūkhajālair ālokapādapalatāntaranirgatānām 
    cd: gharmadyuter iha muhuḥ paṭalāni dhāmnām ādarśamaṇḍalanibhāni samullasanti 

5.42
    ab: śuklair mayūkhanicayaiḥ parivītamūrtir vaprābhighātaparimaṇḍalitorudehaḥ 
    cd: śṛṅgāṇy amuṣya bhajate gaṇabhartur ukṣā kurvan vadhūjanamanaḥsu śaśāṅkaśaṅkām 

5.43
    ab: samprati labdhajanma śanakaiḥ katham api laghuni kṣīṇapayasy upeyuṣi bhidāṃ jaladharapaṭale 
    cd: khaṇḍitavigrahaṃ balabhido dhanur iha vividhāḥ pūrayituṃ bhavanti vibhavaḥ śikharamaṇirucaḥ 

5.44
    ab: snapitanavalatātarupravālair amṛtalavasrutiśālibhir mayūkhaiḥ 
    cd: satatam asitayāminīṣu śambho amalayatīha vanāntam indulekhā 

5.45
    ab: kṣipati yo 'nuvanaṃ vitatāṃ bṛhad bṛhatikām iva raucanikīṃ rucam 
    cd: ayam anekahiraṇmayakaṃdaras tava pitur dayito jagatīdharaḥ 

5.46
    ab: saktiṃ lavād apanayaty anile latānāṃ vairocanair dviguṇitāḥ sahasā mayūkhaiḥ 
    cd: rodhobhuvāṃ muhur amutra hiraṇmayīnāṃ bhāsas taḍidvilasitāni viḍambayanti 

5.47
    ab: kaṣaṇakampanirastamahāhibhiḥ kṣaṇavimattamataṅgajavarjitaiḥ 
    cd: iha madasnapitair anumīyate suragajasya gataṃ haricandanaiḥ 

5.48
    ab: jaladajālaghanair asitāśmanām upahatapracayeha marīcibhiḥ 
    cd: bhavati dīptir adīpitakaṃdarā timirasaṃvaliteva vivasvataḥ 

5.49
    ab: bhavyo bhavann api muner iha śāsanena kṣātre sthitaḥ pathi tapasya hatapramādaḥ 
    cd: prāyeṇa saty api hitārthakare vidhau hi śreyāṃsi labdhum asukhāni vināntarāyaiḥ 

5.50
    ab: mā bhūvann apathahṛtas tavendriyāśvāḥ saṃtāpe diśatu śivaḥ śivāṃ prasaktim 
    cd: rakṣantas tapasi balaṃ ca lokapālāḥ kalyāṇīm adhikaphalāṃ kriyāṃ kriyāyuḥ 

5.51
    ab: ity uktvā sapadi hitaṃ priyaṃ priyārhe dhāma svaṃ gatavati rājarājabhṛtye 
    cd: sotkaṇṭhaṃ kim api pṛthāsutaḥ pradadhyau saṃdhatte bhṛśam aratiṃ hi sadviyogaḥ 

5.52
    ab: tam anatiśayanīyaṃ sarvataḥ sārayogād avirahitam anekenāṅkabhājā phalena 
    cd: akṛśam akṛśalakṣmīś cetasāśaṃsitaṃ sa svam iva puruṣakāraṃ śailam abhyāsasāda 

6.1
    ab: rucirākṛtiḥ kanakasānum atho paramaḥ pumān iva patiṃ patatām 
    cd: dhṛtasatpathas tripathagām abhitaḥ sa tam āruroha puruhūtasutaḥ 

6.2
    ab: tam anindyabandina ivendrasutaṃ vihitālinikvaṇajayadhvanayaḥ 
    cd: pavaneritākulavijihmaśikhā jagatīruho 'vacakaruḥ kusumaiḥ 

6.3
    ab: avadhūtapaṅkajaparāgakaṇās tanujāhnavīsalilavīcibhidaḥ 
    cd: parirebhire 'bhimukham etya sukhāḥ suhṛdaḥ sakhāyam iva taṃ marutaḥ 

6.4
    ab: uditopalaskhalanasaṃvalitāḥ sphuṭahaṃsasārasavirāvayujaḥ 
    cd: mudam asya māṅgalikatūryakṛtāṃ dhvanayaḥ pratenur anuvapram apām 

6.5
    ab: avarugṇatuṅgasuradārutarau nicaye puraḥ surasaritpayasām 
    cd: sa dadarśa vetasavanācaritāṃ praṇatiṃ balīyasi samṛddhikarīm 

6.6
    ab: prababhūva nālam avalokayituṃ paritaḥ sarojarajasāruṇitam 
    cd: sariduttarīyam iva saṃhatimat sa taraṅgaraṅgi kalahaṃsakulam 

6.7
    ab: dadhati kṣatīḥ pariṇatadvirade muditāliyoṣiti madasrutibhiḥ 
    cd: adhikāṃ sa rodhasi babandha dhṛtiṃ mahate rujann api guṇāya mahān 

6.8
    ab: anuhemavapram aruṇaiḥ samatāṃ gatam ūrmibhiḥ sahacaraṃ pṛthubhiḥ 
    cd: sa rathāṅganāmavanitāṃ karuṇair anubadhnatīm abhinananda rutaiḥ 

6.9
    ab: sitavājine nijagadū rucayaś calavīcirāgaracanāpaṭavaḥ 
    cd: maṇijālam ambhasi nimagnam api sphuritaṃ manogatam ivākṛtayaḥ 

6.10
    ab: upalāhatoddhatataraṅgadhṛtaṃ javinā vidhūtavitataṃ marutā 
    cd: sa dadarśa ketakaśikhāviśadaṃ saritaḥ prahāsam iva phenam apām 

6.11
    ab: bahu barhicandrikanibhaṃ vidadhe dhṛtim asya dānapayasāṃ paṭalam 
    cd: avagāḍham īkṣitum ivaibhapatiṃ vikasadvilocanaśataṃ saritaḥ 

6.12
    ab: pratibodhajṛmbhaṇavibhīnamukhī puline saroruhadṛśā dadṛśe 
    cd: patadacchamauktikamaṇiprakarā galadaśrubindur iva śuktivadhūḥ 

6.13
    ab: śucir apsu vidrumalatāviṭapas tanusāndraphenalavasaṃvalitaḥ 
    cd: smaradāyinaḥ smarayati sma bhṛśaṃ dayitādharasya daśanāṃśubhṛtaḥ 

6.14
    ab: upalabhya cañcalataraṅgahṛtaṃ madagandham utthitavatāṃ payasaḥ 
    cd: pratidantinām iva sa sambubudhe kariyādasām abhimukhān kariṇaḥ 

6.15
    ab: sa jagāma vismayam udvīkṣya puraḥ sahasā samutpipatiṣoḥ phaṇinaḥ 
    cd: prahitaṃ divi prajavibhiḥ śvasitaiḥ śaradabhravibhramam apāṃ paṭalam 

6.16
    ab: sa tatāra saikatavatīr abhitaḥ śapharīparisphuritacārudṛśaḥ 
    cd: lalitāḥ sakhīr iva bṛhajjaghanāḥ suranimnagām upayatīḥ saritaḥ 

6.17
    ab: adhiruhya puṣpabharanamraśikhaiḥ paritaḥ pariṣkṛtatalāṃ tarubhiḥ 
    cd: manasaḥ prasattim iva mūrdhni gireḥ śucim āsasāda sa vanāntabhuvam 

6.18
    ab: anusānu puṣpitalatāvitatiḥ phalitorubhūruhaviviktavanaḥ 
    cd: dhṛtim ātatāna tanayasya hares tapase 'dhivastum acalām acalaḥ 

6.19
    ab: praṇidhāya tatra vidhinātha dhiyaṃ dadhataḥ purātanamuner munitām 
    cd: śramam ādadhāv asukaraṃ na tapaḥ kim ivāvasādakaram ātmavatām 

6.20
    ab: śamayan dhṛtendriyaśamaikasukhaḥ śucibhir guṇair aghamayaṃ sa tamaḥ 
    cd: prativāsaraṃ sukṛtibhir vavṛdhe vimalaḥ kalābhir iva śītaruciḥ 

6.21
    ab: adharīcakāra ca vivekaguṇād aguṇeṣu tasya dhiyam astavataḥ 
    cd: pratighātinīṃ viṣayasaṅgaratiṃ nirupaplavaḥ śamasukhānubhavaḥ 

6.22
    ab: manasā japaiḥ praṇatibhiḥ prayataḥ samupeyivān adhipatiṃ sa divaḥ 
    cd: sahajetare jayaśamau dadhatī bibharāṃbabhūva yugapan mahasī 

6.23
    ab: śirasā harinmaṇinibhaḥ sa vahan kṛtajanmano 'bhiṣavaṇena jaṭāḥ 
    cd: upamāṃ yayāv aruṇadīdhitibhiḥ parimṛṣṭamūrdhani tamālatarau 

6.24
    ab: dhṛtahetir apy adhṛtajihmamatiś caritair munīn adharayañ śucibhiḥ 
    cd: rajayāṃcakāra virajāḥ sa mṛgān kam iveśate ramayituṃ na guṇāḥ 

6.25
    ab: anukūlapātinam acaṇḍagatiṃ kiratā sugandhim abhitaḥ pavanam 
    cd: avadhīritārtavaguṇaṃ sukhatāṃ nayatā rucāṃ nicayam aṃśumataḥ 

6.26
    ab: navapallavāñjalibhṛtaḥ pracaye bṛhatas tarūn gamayatāvanatim 
    cd: stṛṇatā tṛṇaiḥ pratiniśaṃ mṛdubhiḥ śayanīyatām upayatīṃ vasudhām 

6.27
    ab: patitair apetajaladān nabhasaḥ pṛṣatair apāṃ śamayatā ca rajaḥ 
    cd: sa dayāluneva parigāḍhakṛśaḥ paricaryayānujagṛhe tapasā 

6.28
    ab: mahate phalāya tad avekṣya śivaṃ vikasannimittakusumaṃ sa puraḥ 
    cd: na jagāma vismayavaśaṃ vaśināṃ na nihanti dhairyam anubhāvaguṇaḥ 

6.29
    ab: tad abhūrivāsarakṛtaṃ sukṛtair upalabhya vaibhavam ananyabhavam 
    cd: upatasthur āsthitaviṣādadhiyaḥ śatayajvano vanacarā vasatim 

6.30
    ab: viditāḥ praviśya vihitānatayaḥ śithilīkṛte 'dhikṛtakṛtyavidhau 
    cd: anapetakālam abhirāmakathāḥ kathayāṃbabhūvur iti gotrabhide 

6.31
    ab: śucivalkavītatanur anyatamas timiracchidām iva girau bhavataḥ 
    cd: mahate jayāya maghavann anaghaḥ puruṣas tapasyati tapaj jagatīm 

6.32
    ab: sa bibharti bhīṣaṇabhujaṃgabhujaḥ pṛthi vidviṣāṃ bhayavidhāyi dhanuḥ 
    cd: amalena tasya dhṛtasaccaritāś caritena cātiśayitā munayaḥ 

6.33
    ab: marutaḥ śivā navatṛṇā jagatī vimalaṃ nabho rajasi vṛṣṭir apām 
    cd: guṇasampadānuguṇatāṃ gamitaḥ kurute 'sya bhaktim iva bhūtagaṇaḥ 

6.34
    ab: itaretarānabhibhavena mṛgās tam upāsate gurum ivāntasadaḥ 
    cd: vinamanti cāsya taravaḥ pracaye paravān sa tena bhavateva nagaḥ 

6.35
    ab: uru sattvam āha vipariśramatā paramaṃ vapuḥ prathayatīva jayam 
    cd: śamino 'pi tasya navasaṃgamane vibhutānuṣaṅgi bhayam eti janaḥ 

6.36
    ab: ṛṣivaṃśajaḥ sa yadi daityakule yadi vānvaye mahati bhūmibhṛtām 
    cd: caratas tapas tava vaneṣu sadā na vayaṃ nirūpayitum asya gatim 

6.37
    ab: vigaṇayya kāraṇam anekaguṇaṃ nijayāthavā kathitam alpatayā 
    cd: asad apy adaḥ sahitum arhati naḥ kva vanecarāḥ kva nipuṇā matayaḥ 

6.38
    ab: adhigamya guhyakagaṇād iti tan manasaḥ priyaṃ priyasutasya tapaḥ 
    cd: nijugopa harṣam uditaṃ maghavā nayavartmagāḥ prabhavatāṃ hi dhiyaḥ 

6.39
    ab: praṇidhāya cittam atha bhaktatayā vidite 'py apūrva iva tatra hariḥ 
    cd: upalabdhum asya niyamasthiratāṃ surasundarīr iti vaco 'bhidadhe 

6.40
    ab: sukumāram ekam aṇu marmabhidām atidūragaṃ yutam amoghatayā 
    cd: avipakṣam astram aparaṃ katamad vijayāya yūyam iva cittabhuvaḥ 

6.41
    ab: bhavavītaye hatabṛhattamasām avabodhavāri rajasaḥ śamanam 
    cd: paripīyamāṇam iva vo 'sakalair avasādam eti nayanāñjalibhiḥ 

6.42
    ab: bahudhā gatāṃ jagati bhūtasṛjā kamanīyatāṃ samabhihṛtya purā 
    cd: upapāditā vidadhatā bhavatīḥ surasadmayānasumukhī janatā 

6.43
    ab: tad upetya vighnayata tasya tapaḥ kṛtibhiḥ kalāsu sahitāḥ sacivaiḥ 
    cd: hṛtavītarāgamanasāṃ nanu vaḥ sukhasaṅginaṃ prati sukhāvajitiḥ 

6.44
    ab: avimṛṣyam etad abhilaṣyati sa dviṣatāṃ vadhena viṣayābhiratim 
    cd: bhavavītaye na hi tathā sa vidhiḥ kva śarāsanaṃ kva ca vimuktipathaḥ 

6.45
    ab: pṛthudāmni tatra paribodhi ca mā bhavatībhir anyamunivad vikṛtiḥ 
    cd: svayaśāṃsi vikramavatām avatāṃ na vadhūṣv aghāni vimṛṣyanti dhiyaḥ 

6.46
    ab: āśaṃsitāpaciticāru puraḥ surāṇām ādeśam ity abhimukhaṃ samavāpya bhartuḥ 
    cd: lebhe parāṃ dyutim amartyavadhūsamūhaḥ sambhāvanā hy adhikṛtasya tanoti tejaḥ 

6.47
    ab: praṇatim atha vidhāya prasthitāḥ sadmanas tāḥ stanabharanamitāṅgīr aṅganāḥ prītibhājaḥ 
    cd: acalanalinalakṣmīhāri nālaṃ babhūva stimitam amarabhartur draṣṭum akṣṇāṃ sahasram 

7.1
    ab: śrīmadbhiḥ sarathagajaiḥ surāṅganānāṃ guptānām atha sacivais trilokabhartuḥ 
    cd: saṃmūrchann alaghuvimānarandhrabhinnaḥ prasthānaṃ samabhidadhe mṛdaṅganādaḥ 

7.2
    ab: sotkaṇṭhair amaragaṇair anuprakīrṇān niryāya jvalitarucaḥ purān maghonaḥ 
    cd: rāmāṇām upari vivasvataḥ sthitānāṃ nāsede caritaguṇatvam ātapatraiḥ 

7.3
    ab: dhūtānām abhimukhapātibhiḥ samīrair āyāsād aviśadalocanotpalānām 
    cd: āninye madajanitāṃ śriyaṃ vadhūnām uṣṇāṃśudyutijanitaḥ kapolarāgaḥ 

7.4
    ab: tiṣṭhadbhiḥ katham api devatānubhāvād ākṛṣṭaiḥ prajavibhir āyataṃ turaṅgaiḥ 
    cd: nemīnām asati vivartanaī rathaughair āsede viyati vimānavat pravṛttiḥ 

7.5
    ab: kāntānāṃ kṛtapulakaḥ stanāṅgarāge vaktreṣu cyutatilakeṣu mauktikābhas 
    cd: sampede śramasalilodgamo vibhūṣā ramyāṇāṃ vikṛtir api śriyaṃ tanoti 

7.6
    ab: rājadbhiḥ pathi marutām abhinnarūpair ulkārciḥ sphuṭagatibhir dhvajāṅkuśānām 
    cd: tejobhiḥ kanakanikāṣarājigaurair āyāmaḥ kriyata iva sma sātirekaḥ 

7.7
    ab: rāmāṇām avajitamālyasaukumārye samprāpte vapuṣi sahatvam ātapasya 
    cd: gandharvair adhigatavismayaiḥ pratīye kalyāṇī vidhiṣu vicitratā vidhātuḥ 

7.8
    ab: sindūraiḥ kṛtarucayaḥ sahemakakṣyāḥ srotobhis tridaśagajā madaṃ kṣarantaḥ 
    cd: sādṛśyaṃ yayur aruṇāṃśurāgabhinnair varṣadbhiḥ sphuritaśatahradaiḥ payodaiḥ 

7.9
    ab: atyarthaṃ durupasadād upetya dūraṃ paryantād ahimamayūkhamaṇḍalasya 
    cd: āśānām uparacitām ivaikaveṇīṃ ramyormīṃ tridaśanadīṃ yayur balāni 

7.10
    ab: āmattabhramarakulākulāni dhunvann udbhūtagrathitarajāṃsi paṅkajāni 
    cd: kāntānāṃ gagananadītaraṅgaśītaḥ saṃtāpaṃ viramayati sma mātariśvā 

7.11
    ab: sambhinnair ibhaturagāvagāhanena prāpyorvīr anupadavīṃ vimānapaṅktīḥ 
    cd: tatpūrvaṃ pratividadhe surāpagāyā vaprāntaskhalitavivartanaṃ payobhiḥ 

7.12
    ab: krāntānāṃ grahacaritāt patho rathānām akṣāgrakṣatasuraveśmavedikānām 
    cd: niḥsaṅgaṃ pradhibhir upādade vivṛttiḥ sampīḍakṣubhitajaleṣu toyadeṣu 

7.13
    ab: taptānām upadadhire viṣāṇabhinnāḥ prahlādaṃ surakariṇāṃ ghanāḥ kṣarantaḥ 
    cd: yuktānāṃ khalu mahatāṃ paropakāre kalyāṇī bhavati rujatsv api pravṛttiḥ 

7.14
    ab: saṃvātā muhur anilena nīyamāne divyastrījaghanavarāṃśuke vivṛttim 
    cd: paryasyatpṛthumaṇimekhalāṃśujālaṃ saṃjajñe yutakam ivāntarīyam ūrvoḥ 

7.15
    ab: pratyārdrīkṛtatilakās tuṣārapātaiḥ prahlādaṃ śamitapariśramā diśantaḥ 
    cd: kāntānāṃ bahumatim āyayuḥ payodā nālpīyān bahu sukṛtaṃ hinasti doṣaḥ 

7.16
    ab: yātasya grathitataraṅgasaikatābhe vicchedaṃ vipayasi vārivāhajāle 
    cd: ātenus tridaśavadhūjanāṅgabhājāṃ saṃdhānaṃ suradhanuṣaḥ prabhā maṇīnām 

7.17
    ab: saṃsiddhāv iti karaṇīyasaṃnibaddhair ālāpaiḥ pipatiṣatāṃ vilaṅghya vīthīm 
    cd: āsede daśaśatalocanadhvajinyā jīmūtair apihitasānur indrakīlaḥ 

7.18
    ab: ākīrṇā mukhanalinair vilāsinīnām udbhūtasphuṭaviśadātapatraphenā 
    cd: sā tūryadhvanitagabhīram āpatantī bhūbhartuḥ śirasi nabhonadīva reje 

7.19
    ab: setutvaṃ dadhati payomucāṃ vitāne saṃrambhād abhipatato rathāñ javena 
    cd: āninyur niyamitaraśmibhugnaghoṇāḥ kṛcchreṇa kṣitim avanāmitas turaṅgāḥ 

7.20
    ab: māhendraṃ nagam abhitaḥ kareṇuvaryāḥ paryantasthitajaladā divaḥ patantaḥ 
    cd: sādṛśyaṃ nilayananiṣprakampapakṣair ājagmur jalanidhiśāyibhir nagendraiḥ 

7.21
    ab: utsaṅge samaviṣame samaṃ mahādreḥ krāntānāṃ viyadabhipātalāghavena 
    cd: ā mūlād upanadi saikateṣu lebhe sāmagrī khurapadavī turaṅgamāṇām 

7.22
    ab: sadhvānaṃ nipatitanirjharāsu mandraiḥ saṃmūrchan pratininadair adhityakāsu 
    cd: udgrīvair ghanaravaśaṅkayā mayūraiḥ sotkaṇṭhaṃ dhvanir upaśuśruve rathānām 

7.23
    ab: sambhinnām aviralapātibhir mayūkhair nīlānāṃ bhṛśam upamekhalaṃ maṇīnām 
    cd: vicchinām iva vanitā nabhontarāle vaprāmbhaḥsrutim avalokayāṃbabhūvuḥ 

7.24
    ab: āsannadvipapadavīmadānilāya krudhyanto dhiyam avamatya dhūrgatānām 
    cd: savyājaṃ nijakariṇībhir āttacittāḥ prasthānaṃ surakariṇaḥ kathaṃcid īṣuḥ 

7.25
    ab: nīrandhraṃ pathiṣu rajo rathāṅganunnaṃ paryasyan navasalilāruṇaṃ vahantī 
    cd: ātene vanagahanāni vāhinī sā gharmāntakṣubhitajaleva jahnukanyā 

7.26
    ab: sambhogakṣamagahanām athopagaṅgaṃ bibhrāṇāṃ jvalitamaṇīni saikatāni 
    cd: adhyūṣuś cyutakusumācitāṃ sahāyā vṛtrārer aviralaśādvalāṃ dharitrīm 

7.27
    ab: bhūbhartuḥ samadhikam ādadhe tadorvyāḥ śrīmattāṃ harisakhavāhinīniveśaḥ 
    cd: saṃsaktau kim asulabhaṃ mahodayānām ucchrāyaṃ nayati yadṛcchayāpi yogaḥ 

7.28
    ab: sāmodāḥ kusumataruśriyo viviktāḥ sampattiḥ kisalayaśālinīlatānām 
    cd: sāphalyaṃ yayur amarāṅganopabhuktāḥ sā lakṣmīr upakurute yayā pareṣām 

7.29
    ab: klānto 'pi tridaśavadhūjanaḥ purastāl līnāhiśvasitavilolapallavānām 
    cd: sevyānāṃ hatavinayair ivāvṛtānāṃ samparkaṃ pariharati sma candanānām 

7.30
    ab: utsṛṣṭadhvajakuthakaṅkaṭā dharitrīm ānītā viditanayaiḥ śramaṃ vinetum 
    cd: ākṣiptadrumagahanā yugāntavātaiḥ paryastā giraya iva dvipā virejuḥ 

7.31
    ab: prasthānaśramajanitāṃ vihāya nidrām āmukte gajapatinā sadānapaṅke 
    cd: śayyānte kulamalināṃ kṣaṇaṃ vilīnaṃ saṃrambhacyutam iva śṛṅkhalaṃ cakāśe 

7.32
    ab: āyastaḥ surasaridogharuddhavartmā samprāptuṃ vanagajadānagandhi rodhaḥ 
    cd: mūrdhānaṃ nihitaśitāṅkuśaṃ vidhunvan yantāraṃ na vigaṇayāṃcakāra nāgaḥ 

7.33
    ab: āroḍhuḥ samavanatasya pītaśeṣe sāśaṅkaṃ payasi samīrite kareṇa 
    cd: saṃmārjann aruṇamadasrutī kapolau sasyande mada iva śīkaraḥ kareṇoḥ 

7.34
    ab: āghrāya kṣaṇam atitṛṣyatāpi roṣād uttīraṃ nihitavivṛttalocanena 
    cd: sampṛktaṃ vanakarināṃ madāmbusekair nāceme himam api vāri vāraṇena 

7.35
    ab: praścyotanmadasurabhīṇi nimnagāyāḥ krīḍanto gajapatayaḥ payāṃsi kṛtvā 
    cd: kiñjalkavyavahitatāmradānalekhair utteruḥ sarasijagandhibhiḥ kapolaiḥ 

7.36
    ab: ākīrṇaṃ balarajasā ghanāruṇena prakṣobhaiḥ sapadi taraṅgitaṃ taṭeṣu 
    cd: mātaṅgonmathitasarojareṇupiṅgaṃ māñjiṣṭhaṃ vasanam ivāmbu nirbabhāse 

7.37
    ab: śrīmadbhir niyamitakandharāparāntaiḥ saṃsaktair aguruvaneṣu sāṅgahāram 
    cd: samprāpe nisṛtamadāmbubhir gajendraiḥ prasyandipracalitagaṇḍaśailaśobhā 

7.38
    ab: niḥśeṣaṃ praśamitareṇu vāraṇānāṃ srotobhir madajalam ujjhatām ajasram 
    cd: āmodaṃ vyavahitabhūripuṣpagandho bhinnailāsurabhim uvāha gandhavāhaḥ 

7.39
    ab: sādṛśyaṃ dadhati gabhīrameghaghoṣair unnidrakṣubhitamṛgādhipaśrutāni 
    cd: ātenuś cakitacakoranīlakaṇṭhān kacchāntān amaramahebhabṛṃhitāni 

7.40
    ab: sāsrāvasaktakamaniyaparicchadānām adhvaśramāturavadhūjanasevitānām 
    cd: jajñe niveśanavibhāgapariṣkṛtānāṃ lakṣmīḥ puropavanajā vanapādapānām 

8.1
    ab: atha svamāyākṛtamandirojjvalaṃ jvalanmaṇi vyomasadāṃ sanātanam 
    cd: surāṅganā gopaticāpagopuraṃ puraṃ vanānāṃ vijihīrṣayā jahuḥ 

8.2
    ab: yathāyathaṃ tāḥ sahitā nabhaścaraiḥ prabhābhir udbhāsitaśailavīrudhaḥ 
    cd: vanaṃ viśantyo vanajāyatekṣaṇāḥ kṣaṇadyutīnāṃ dadhur ekarūpatām 

8.3
    ab: nivṛttavṛttorupayodharaklamaḥ pravṛttainirhrādivibhūṣaṇāravaḥ 
    cd: nitambinīnāṃ bhṛśam ādadhe dhṛtiṃ nabhaḥprayāṇād avanau parikramaḥ 

8.4
    ab: ghanāni kāmaṃ kusumāni bibhrataḥ karapraceyāny apahāya śākhinaḥ 
    cd: puro 'bhisasre surasundarījanair yathottarecchā hi guṇeṣu kāminaḥ 

8.5
    ab: tanūr alaktāruṇapāṇipallavāḥ sphurannakhāṃśūtkaramañjarībhṛtaḥ 
    cd: vilāsinībāhulatā vanālayo vilepanāmodahṛtāḥ siṣevire 

8.6
    ab: nipīyamānastabakā śilīmukhair aśokayaṣṭiś calabālapallavā 
    cd: viḍambayantī dadṛśe vadhūjanair amandadaṣṭauṣṭhakarāvadhūnanam 

8.7
    ab: karau dhunānā navapallavākṛtī vṛthā kṛthā mānini mā pariśramam 
    cd: upeyuṣī kalpalatābhiśaṅkayā kathaṃ nv itas trasyati ṣaṭpadāvaliḥ 

8.8
    ab: jahīhi kopaṃ dayito 'nugamyatāṃ purānuśete tava cañcalaṃ manaḥ 
    cd: iti priyaṃ kāṃcid upaitum icchatīṃ puro 'nuninye nipuṇaḥ sakhījanaḥ 

8.9
    ab: samunnataiḥ kāśadukūlaśālibhiḥ parikvaṇatsārasapaṅktimekhalaiḥ 
    cd: pratīradeśaiḥ svakalatracārubhir vibhūṣitāḥ kuñjasamudrayoṣitaḥ 

8.10
    ab: vidūrapātena bhidām upeyuṣaś cyutāḥ pravāhād abhitaḥ prasāriṇaḥ 
    cd: priyāṅkaśītāḥ śucimauktikatviṣo vanaprahāsā iva vāribindavaḥ 

8.11
    ab: sakhījanaṃ prema gurūkṛtādaraṃ nirīkṣamāṇā iva namramūrtayaḥ 
    cd: sthiradvirephāñjanaśaritodarair visāribhiḥ puṣpavilocanair latāḥ 

8.12
    ab: upeyuṣīṇāṃ bṛhatīr adhityakā manāṃsi jahruḥ surarājayoṣitām 
    cd: kapolakāṣaiḥ kariṇāṃ madāruṇair upāhitaśyāmarucaś ca candanāḥ 

8.13
    ab: svagocare saty api vittahāriṇā vilobhyamānāḥ prasavena śākhinām 
    cd: nabhaścarāṇām upakartum icchatāṃ priyāṇi cakruḥ praṇayena yoṣitaḥ 

8.14
    ab: prayacchatoccaiḥ kusumāni māninī vipakṣagotraṃ dayitena lambhitā 
    cd: na kiṃcid ūce caraṇena kevalaṃ lilekha bāṣpākulalocanā bhuvam 

8.15
    ab: priye 'parā yacchati vācam unmukhī nibaddhadṛṣṭiḥ śithilākuloccayā 
    cd: samādadhe nāṃśukam āhitaṃ vṛthā viveda puṣpeṣu na pāṇipallavam 

8.16
    ab: salīlam āsaktalatāntabhūṣaṇaṃ samāsajantyā kusumāvataṃsakam 
    cd: stanopapīḍaṃ nunude nitambinā ghanena kaścij jaghanena kāntayā 

8.17
    ab: kalatrabhāreṇa vilolanīvinā galaddukūlastanaśālinorasā 
    cd: balivyapāyasphuṭaromarājinā nirāyatatvād udareṇa tāmyatā 

8.18
    ab: vilambamānākulakeśapāśayā kayācid āviṣkṛtabāhumūlayā 
    cd: taruprasūnāny apadiśya sādaraṃ manodhināthasya manaḥ samādade 

8.19
    ab: vyapohituṃ locanato mukhānilair apārayantaṃ kila puṣpajaṃ rajaḥ 
    cd: payodhareṇorasi kācid unmanāḥ priyaṃ jaghānonnatapīvarastanī 

8.20
    ab: imāny amūnīty apavarjite śanair yathābhirāmaṃ kusumāgrapallave 
    cd: vihāya niḥsāratayeva bhūruhān padaṃ vanaśrīr vanitāsu saṃdadhe 

8.21
    ab: pravālabhaṅgāruṇapāṇipallavaḥ parāgapāṇḍūkṛtapīvarastanaḥ 
    cd: mahīruhaḥ puṣpasugandhir ādade vapurguṇocchrāyam ivāṅganājanaḥ 

8.22
    ab: varorubhir vāraṇahastapīvaraiś cirāya khinnān navapallavaśriyaḥ 
    cd: same 'pi yātuṃ caraṇān anīśvarān madād iva praskhalataḥ pade pade 

8.23
    ab: visārikāñcīmaṇiraśmilabdhayā manoharocchāyanitambaśobhayā 
    cd: sthitāni jitvā navasaikatadyutiṃ śramātiriktair jaghanāni gauravaiḥ 

8.24
    ab: samucchvasatpaṅkajakośakomalair upāhitaśrīṇy upanīvi nābhibhiḥ 
    cd: dadhanti madhyeṣu valīvibhaṅgiṣu stanātibhārād udarāṇi namratām 

8.25
    ab: samānakāntīni tuṣārabhūṣaṇaiḥ saroruhair asphuṭapattrapaṅktibhiḥ 
    cd: citāni gharmāmbukaṇaiḥ samantato mukhāny anutphullavilocanāni ca 

8.26
    ab: viniryatīnāṃ gurusvedamantharaṃ surāṅganānām anusānuvartmanaḥ 
    cd: savismayaṃ rūpayato nabhaścarān viveśa tatpūrvam ivekṣaṇādaraḥ 

8.27
    ab: atha sphuranmīnavidhūtapaṅkajā vipaṅkatīraskhalitormisaṃhatiḥ 
    cd: payo 'vagāḍhuṃ kalahaṃsanādinī samājuhāveva vadhūḥ surāpagā 

8.28
    ab: praśāntagharmābhibhavaḥ śanair vivān vilāsinībhyaḥ parimṛṣṭapaṅkajaḥ 
    cd: dadau bhujālambam ivāttaśīkaras taraṅgamālāntaragocaro 'nilaḥ 

8.29
    ab: gataiḥ sahāvaiḥ kalahaṃsavikramaṃ kalatrabhāraiḥ pulinaṃ nitambibhiḥ 
    cd: mukhaiḥ sarojāni ca dīrghalocanaiḥ surastriyaḥ sāmyaguṇān nirāsire 

8.30
    ab: vibhinnaparyantagamīnapaṅktayaḥ puro vigāḍhāḥ sakhibhir marutvataḥ 
    cd: kathaṃcid āpaḥ surasundarījanaiḥ sabhītibhis tatprathamaṃ prapedire 

8.31
    ab: vigāḍhamātre ramaṇībhir ambhasi prayatnasaṃvāhitapīvarorubhiḥ 
    cd: vibhidyamānā visasāra sārasān udasya tīreṣu taraṅgasaṃhatiḥ 

8.32
    ab: śilāghanair nākasadām uraḥsthalair bṛhanniveśaiś ca vadhūpayodharaiḥ 
    cd: taṭābhinītena vibhinnavīcinā ruṣeva bheje kaluṣatvam ambhasā 

8.33
    ab: vidhūtakeśāḥ parilolitasrajaḥ surāṅganānāṃ praviluptacandanāḥ 
    cd: atiprasaṅgād vihitāgaso muhuḥ prakampam īyuḥ sabhayā ivormayaḥ 

8.34
    ab: vipakṣacittonmathanā nakhavraṇās tirohitā vibhramamaṇḍanena ye 
    cd: hṛtasya śeṣān iva kuṅkumasya tān vikatthanīyān dadhur anyathā striyaḥ 

8.35
    ab: sarojapattre nu vilīnaṣaṭpade viloladṛṣṭeḥ svid amū vilocane 
    cd: śiroruhāḥ svin natapakṣmasantater dvirephavṛndaṃ nu niśabdaniścalam 

8.36
    ab: agūḍhahāsasphuṭadantakesaraṃ mukhaṃ svid etad vikasan nu paṅkajam 
    cd: iti pralīnāṃ nalinīvane sakhīṃ vidāṃbabhūvuḥ sucireṇa yoṣitaḥ 

8.37
    ab: priyeṇa saṃgrathya vipakṣasaṃnidhāv upāhitāṃ vakṣasi pīvarastane 
    cd: srajaṃ na kācid vijahau jalāvilāṃ vasanti hi premṇi guṇā na vastuni 

8.38
    ab: asaṃśayaṃ nyastam upāntaraktatāṃ yad eva roddhuṃ ramaṇībhir añjanam 
    cd: hṛte 'pi tasmin salilena śuklatāṃ nirāsa rāgo nayaneṣu na śriyam 

8.39
    ab: dyutiṃ vahanto vanitāvataṃsakā hṛtāḥ pralobhād iva vegibhir jalaiḥ 
    cd: upaplutās tatkṣaṇaśocanīyatāṃ cyutādhikārāḥ sacivā ivāyayuḥ 

8.40
    ab: vipattralekhā niralaktakādharā nirañjanākṣīr api bibhratīḥ śriyam 
    cd: nirīkṣya rāmā bubudhe nabhaścarair alaṃkṛtaṃ tadvapuṣaiva maṇḍanam 

8.41
    ab: tathā na pūrvaṃ kṛtabhūṣaṇādaraḥ priyānurāgeṇa vilāsinījanaḥ 
    cd: yathā jalārdro nakhamaṇḍanaśriyā dadāha dṛṣṭīś ca vipakṣayoṣitām 

8.42
    ab: śubhānanāḥ sāmburuheṣu bhīravo vilolahārāś calaphenapaṅktiṣu 
    cd: nitāntagauryo hṛtakuṅkumeṣv alaṃ na lebhire tāḥ parabhāgam ūrmiṣu 

8.43
    ab: hradāmbhasi vyastavadhūkarāhate ravaṃ mṛdaṅgadhvanidhīram ujjhati 
    cd: muhustanais tālassamaṃ samādade manoramaṃ nṛtyam iva pravepitam 

8.44
    ab: śriyā hasadbhiḥ kalamāni sasmitair alaṃkṛtāmbuḥ pratimāgatair mukhaiḥ 
    cd: kṛtānukūlyā surarājayoṣitāṃ prasādasāphalyam avāpa jāhvanī 

8.45
    ab: parisphuranmīnavighaṭṭitoravaḥ surāṅganās trāsaviloladṛṣṭayaḥ 
    cd: upāyayuḥ kampitapāṇipallavāḥ sakhījanasyāpi vilokanīyatām 

8.46
    ab: bhayād ivāśliṣya jhaṣāhate 'mbhasi priyaṃ mudānandayati sma māninī 
    cd: akṛtrimapremarasāhitair mano haranti rāmāḥ kṛtakair apīhitaiḥ 

8.47
    ab: tirohitāntāni nitāntam ākulair apāṃ vigāhād alakaiḥ prasāribhiḥ 
    cd: yayur vadhūnāṃ vadanāni tulyatāṃ dvirephavṛndāntaritaiḥ saroruhaiḥ 

8.48
    ab: karau dhunānā navapallavākṛtī payasy agādhe kila jātasambhramā 
    cd: sakhīṣu nirvācyam adhārṣṭhyadūṣitaṃ priyāṅgasaṃśleṣam avāpa māninī 

8.49
    ab: priyaiḥ salīlaṃ karavārivāritaḥ pravṛddhaniḥśvāsavikampitastanaḥ 
    cd: savibhramādhūtakarāgrapallavo yathārthatām āpa vilāsinījanaḥ 

8.50
    ab: udasya dhairyaṃ dayitena sādaraṃ prasāditāyāḥ karavārivāritam 
    cd: mukhaṃ nimīlannayanaṃ natabhruvaḥ śriyaṃ sapatnīvadanād ivādade 

8.51
    ab: vihasya pāṇau vidhṛte dhṛtāmbhasi priyeṇa vadhvā madanārdracetasaḥ 
    cd: sakhīva kāñcī payasā ghanīkṛtā babhāra vītoccayabandham aṃśukam 

8.52
    ab: nirañjane sācivilokitaṃ dṛśāv ayāvakaṃ vepathur oṣṭhapallavam 
    cd: natabhruvo maṇḍayadi sma vigrahe balikriyā cātilakaṃ tadāspadam 

8.53
    ab: nimīladākekaralocacakṣuṣāṃ priyopakaṇṭhaṃ kṛtagātravepathuḥ 
    cd: nimajjatīnāṃ śvasitoddhatastanaḥ śramo nu tāsāṃ madano nu paprathe 

8.54
    ab: priyeṇa siktā caramaṃ vipakṣataś cukopa kācin na tutoṣa sāntvanaiḥ 
    cd: janasya rūḍhapraṇayasya cetasaḥ kim apy amarṣo 'nunaye bhṛśāyate 

8.55
    ab: itthaṃ vihṛtya vanitābhir udasyamānaṃ pīnastanorujaghanasthalaśālinībhiḥ 
    cd: utsarpitormicayalaṅghitatīradeśam autsuky anunnam iva vāri puraḥ pratasthe 

8.56
    ab: tīrāntarāṇi mithunāni rathāṅganāmnāṃ nītvā vilolitasarojavanaśriyas tāḥ 
    cd: saṃrejire surasarijjaladhautahārās tārāvitānataralā iva yāmavatyaḥ 

8.57
    ab: saṃkrāntacandanarasāhitavarṇabhedaṃ vicchinnabhūṣaṇamaṇiprakarāṃśucitram 
    cd: baddhormi nākavanitāparibhuktamuktaṃ sindhor babhāra salilaṃ śayanīyalakṣmīm 

9.1
    ab: vīkṣya rantumanasaḥ suranārīr āttacitraparidhānavibhūṣāḥ 
    cd: tatpriyārtham iva yātum athāstaṃ bhānumān upapayodhi lalambe 

9.2
    ab: madhyamopalanibhe lasadaṃśāv ekataś cyutim upeyuṣi bhānau 
    cd: dyaur uvāha parivṛttivilolāṃ hārayaṣṭim iva vāsaralakṣmīm 

9.3
    ab: aṃśupāṇibhir atīva pipāsuḥ padmajaṃ madhu bhṛśaṃ rasayitvā 
    cd: kṣībatām iva gataḥ kṣitim eṣyaṃl lohitaṃ vapur uvāha pataṅgaḥ 

9.4
    ab: gamyatām upagate nayanānāṃ lohitāyāti sahasramarīcau 
    cd: āsasāda virahayya dharitrīṃ cakravākahṛdayāny abhitāpaḥ 

9.5
    ab: muktamūlalaghur ujjhitapūrvaḥ paścime nabhasi sambhṛtasāndraḥ 
    cd: sāmi majjati ravau na vireje khinnajihma iva raśmisamūhaḥ 

9.6
    ab: kāntadūtya iva kuṅkumatāmrāḥ sāyamaṇḍalam abhi tvarayantyaḥ 
    cd: sādaraṃ dadṛśire vanitābhiḥ saudhajālapatitā ravibhāsaḥ 

9.7
    ab: agrasānuṣu nitāntapiśaṅgair bhūruhān mṛdukarair avalambya 
    cd: astaśailagahanaṃ nu vivasvān āviveśa jaladhiṃ nu mahīṃ nu 

9.8
    ab: ākulaś calapatatrikulānām āravair anuditauṣasarāgaḥ 
    cd: āyayāv aharidaśvavipāṇḍus tulyatāṃ dinamukhena dināntaḥ 

9.9
    ab: āsthitaḥ sthagitavāridapaṅktyā saṃdhyayā gaganapaścimabhāgaḥ 
    cd: sormividrumavintānavibhāsā rañjitasya jaladheḥ śriyam ūhe 

9.10
    ab: prāñjalāv api jane natamūrdhni prema tatpravaṇacetasi hitvā 
    cd: saṃdhyayānuvidadhe viramantyā cāpalena sujanetaramaitrī 

9.11
    ab: auṣasātapabhayād apalīnaṃ vāsaracchavivirāmapaṭīyaḥ 
    cd: saṃnipatya śanakair iva nimnād andhakāram udavāpa samāni 

9.12
    ab: ekatām iva gatasya vivekaḥ kasyacin na mahato 'py upalebhe 
    cd: bhāsvatā nidadhire bhuvanānām ātmanīva patitena viśeṣāḥ 

9.13
    ab: icchatāṃ saha vadhūbhir abhedaṃ yāminīvirahiṇāṃ vihagānām 
    cd: āpur eva mithunāni viyogaṃ laṅghyate na khalu kālaniyogaḥ 

9.14
    ab: yacchati pratimukhaṃ dayitāyai vācam antikagate 'pi śakuntau 
    cd: nīyate sma natim ujjhitaharṣaṃ paṅkajaṃ mukham ivāmburuhiṇyā 

9.15
    ab: rañjitā nu vividhās taruśailā nāmitaṃ nu gaganaṃ sthagitaṃ nu 
    cd: pūritā nu viṣameṣu dharitrī saṃhṛtā nu kakubhas timireṇa 

9.16
    ab: rātrirāgamalināni vikāsaṃ paṅkajāni rahayanti vihāya 
    cd: spaṣṭatārakam iyāya nabhaḥ śrīr vastum icchati nirāpadi sarvaḥ 

9.17
    ab: vyānaśe śaśadhareṇa vimuktaḥ ketakīkusumakesarapāṇḍuḥ 
    cd: cūrṇamuṣṭir iva lambhitakāntir vāsavasya diśam aṃśusamūhaḥ 

9.18
    ab: ujjhatī śucam ivāśu tamisrām antikaṃ vrajati tārakarāje 
    cd: dikprasādaguṇamaṇḍanam ūhe raśmihāsaviśadaṃ mukham aindrī 

9.19
    ab: nīlanīrajanibhe himagauraṃ śailaruddhavapuṣaḥ sitaraśmeḥ 
    cd: khe rarāja nipatatkarajālaṃ vāridheḥ payasi gāṅgam ivāmbhaḥ 

9.20
    ab: dyāṃ nirundhad atinīlaghanābhaṃ dhvāntam udyatakareṇa purastāt 
    cd: kṣipyamāṇam asitetarabhāsā śambhuneva karicarma cakāse 

9.21
    ab: antikāntikagatenduvisṛṣṭe jihmatāṃ jahati dīdhitijāle 
    cd: niḥsṛtas timirabhāranirodhād ucchvasann iva rarāja digantaḥ 

9.22
    ab: lekhayā vimalavidrumabhāsā saṃtataṃ timiram indur udāse 
    cd: daṃṣṭrayā kanakaṭaṅkapiśaṅgyā maṇḍalaṃ bhuva ivādivarāhaḥ 

9.23
    ab: dīpayann atha nabhaḥ kiraṇaughaiḥ kuṅkumāruṇapayodharagauraḥ 
    cd: hemakumbha iva pūrvapayodher unmamajja śanakais tuhināṃśuḥ 

9.24
    ab: udgatendum avibhinnatamisrāṃ paśyati sma rajanīm avitṛptaḥ 
    cd: vyaṃśukasphuṭamukhīm atijihmāṃ vrīḍayā navavadhūm iva lokaḥ 

9.25
    ab: na prasādam ucitaṃ gamitā dyair noddhṛtaṃ timiram adrivanebhyaḥ 
    cd: diṅmukheṣu na ca dhāma vikīrṇaṃ bhūṣitaiva rajanī himabhāsā 

9.26
    ab: māninījanavilocanapātān uṣṇabāṣpakaluṣān pratigṛhṇan 
    cd: mandamandam uditaḥ prayayau khaṃ bhītabhīta iva śītamayūkhaḥ 

9.27
    ab: śliṣyataḥ priyavadhūr upakaṇṭhaṃ tārakās tatakarasya himāṃśoḥ 
    cd: udvamann abhirarāja samantād aṅgarāga iva lohitarāgaḥ 

9.28
    ab: preritaḥ śaśadhareṇa karaughaḥ saṃhatāny api nunoda tamāṃsi 
    cd: kṣīrasindhur iva mandarabhinnaḥ kānanāny aviraloccatarūṇi 

9.29
    ab: śāratāṃ gamitayā śaśipādaiś chāyayā viṭapināṃ pratipede 
    cd: nyastaśuklabalicitratalābhis tulyatā vasativeśmamahībhiḥ 

9.30
    ab: ātape dhṛtimatā saha vadhvā yāminīvirahiṇā vihagena 
    cd: sehire na kiraṇā himaraśmer duḥkhite manasi sarvam asahyam 

9.31
    ab: gandham uddhatarajaḥkaṇavāhī vikṣipan vikasatāṃ kumudānām 
    cd: ādudhāva parilīnavihaṅgā yāminīmarud apāṃ vanarājīḥ 

9.32
    ab: saṃvidhātum abhiṣekam udāse manmathasya lasadaṃśujalaughaḥ 
    cd: yāminīvanitayā tatacihnaḥ sotpalo rajatakumbha ivenduḥ 

9.33
    ab: ojasāpi khalu nūnam anūnaṃ nāsahāyam upayāti jayaśrīḥ 
    cd: yad vibhuḥ śaśimayūkhasakhaḥ sann ādade vijayi cāpam anaṅgaḥ 

9.34
    ab: sadmanāṃ viracanāhitaśobhair āgatapriyakathair api dūtyam 
    cd: saṃnikṛṣṭaratibhiḥ suradārair bhūṣitair api vibhūṣaṇam īṣe 

9.35
    ab: na srajo rurucire ramaṇībhyaś candanāni virahe madirā vā 
    cd: sādhaneṣu hi rater upadhatte ramyatāṃ priyasamāgama eva 

9.36
    ab: prasthitābhir adhināthanivāsaṃ dhvaṃsitapriyasakhīvacanābhiḥ 
    cd: māninībhir apahastitadhairyaḥ sādayann iva mado 'valalambe 

9.37
    ab: kāntaveśma bahu saṃdiśatībhir yātam eva rataye ramaṇībhiḥ 
    cd: manmathena pariluptamatīnāṃ prāyaśaḥ skhalitam apy upakāri 

9.38
    ab: āśu kāntam abhisāritavatyā yoṣitaḥ pulakaruddhakapolam 
    cd: nirjigāya mukham indum akhaṇḍaṃ khaṇḍapatratilakākṛti kāntyā 

9.39
    ab: ucyatāṃ sa vacanīyam aśeṣaṃ neśvare paruṣatā sakhi sādhvī 
    cd: ānayainam anunīya kathaṃ vā vipriyāṇi janayann anuneyaḥ 

9.40
    ab: kiṃ gatena na hi yuktam upaituṃ kaḥ priye subhagamānini mānaḥ 
    cd: yoṣitām iti kathāsu sametaiḥ kāmibhir bahurasā dhṛtir ūhe 

9.41
    ab: yoṣitaḥ pulakarodhi dadhatyā gharmavāri navasaṃgamajanma 
    cd: kāntavakṣasi babhūva patantyā maṇḍanaṃ lulitamaṇḍanataiva 

9.42
    ab: śīdhupānavidhurāsu nigṛhṇan mānam āśu śithilīkṛtalajjaḥ 
    cd: saṃgatāsu dayitair upalebhe kāminīṣu madano nu mado nu 

9.43
    ab: dvāri cakṣur adhipāṇi kapolau kīvitaṃ tvayi kutaḥ kalaho 'syāḥ 
    cd: kāminām iti vacaḥ punaruktaṃ prītaye navanavatvam iyāya 

9.44
    ab: sāci locanayugaṃ namayantī rundhatī dayitavakṣasi pātam 
    cd: subhruvo janayati sma vibhūṣāṃ saṃgatāv upararāma ca lajjā 

9.45
    ab: savyalīkam avadhīritakhinnaṃ prasthitaṃ sapadi kopapadena 
    cd: yoṣitaḥ suhṛd iva sma ruṇaddhi prāṇanātham abhibāṣpanipātaḥ 

9.46
    ab: śaṅkitāya kṛtabāṣpanipātām īrṣyayā vimukhitāṃ dayitāya 
    cd: māninim abhimukhāhitacittāṃ śaṃsati sma ghanaromavibhedaḥ 

9.47
    ab: loladṛṣṭi vadanaṃ dayitāyāś cumbati priyatame rabhasena 
    cd: vrīḍayā saha vinīvi nitambād aṃśukaṃ śithilatām upapade 

9.48
    ab: hrītaya agalitanīvi nirasyann antarīyam avalambitakāñci 
    cd: maṇḍalīkṛtapṛthustanabhāraṃ sasvaje dayitayā hṛdayeśaḥ 

9.49
    ab: ādṛtā nakhapadaiḥ parirambhāś cumbitāni ghanadantanipātaiḥ 
    cd: saukumāryaguṇasambhṛtakīrtir vāma eva surateṣv api kāmaḥ 

9.50
    ab: pāṇipallavavidhūnanam antaḥ sītkṛtāni nayanārdhanimeṣāḥ 
    cd: yoṣitāṃ rahasi gadgadavācām astratām upayayur madanasya 

9.51
    ab: pātum āhitaratīny abhileṣus tarṣayanty apunaruktarasāni 
    cd: sasmitāni vadanāni vadhūnāṃ sotpalāni ca madhūni yuvānaḥ 

9.52
    ab: kāntasaṃgamaparājitamanyau vāruṇīrasanaśāntavivāde 
    cd: māninījana upāhitasaṃdhau saṃdadhe dhanuṣi neṣum anaṅgaḥ 

9.53
    ab: kupyatāśu bhavatānatacittāḥ kopitāṃś ca varivasyata yūnaḥ 
    cd: ity aneka upadeśa iva sma svādyate yuvatibhir madhuvāraḥ 

9.54
    ab: bhartṛbhiḥ praṇayasambhramadattāṃ vāruṇīm atirasāṃ rasayitvā 
    cd: hrīvimohavirahād upalebhe pāṭavaṃ nu hṛdayaṃ nu vadhūbhiḥ 

9.55
    ab: svāditaḥ svayam athaidhitamānaṃ lambhitaḥ priyatamaiḥ saha pītaḥ 
    cd: āsavaḥ pratipadaṃ pramadānāṃ naikarūparasatām iva bheje 

9.56
    ab: bhrūvilāsasubhagān anukartuṃ vibhramān iva vadhūnayanānām 
    cd: ādade mṛduvilokapalāśair utpalaiś caṣakavīciṣu kampaḥ 

9.57
    ab: oṣṭhapallavavidaṃśarucīnāṃ hṛdyatām upayayau ramaṇānām 
    cd: phullalocanavinīlasarojair aṅganāsyacaṣakair madhuvāraḥ 

9.58
    ab: prāpyate guṇavatāpi guṇānāṃ vyaktam āśrayavaśena viśeṣaḥ 
    cd: tat tathā hi dayitānanadattaṃ vyānaśe madhu rasātiśayena 

9.59
    ab: vīkṣya ratnacaṣakeṣv atiriktāṃ kāntadantapadamaṇḍanalakṣmīm 
    cd: jajñire bahumatāḥ pramadānām oṣṭhayāvakanudo madhuvārāḥ 

9.60
    ab: locanādharakṛtāhṛtarāgā vāsitānanaviśeṣitagandhā 
    cd: vāruṇī paraguṇātmaguṇānāṃ vyatyayaṃ vinimayaṃ nu vitene 

9.61
    ab: tulyarūpam asitotpalam akṣṇoḥ karṇagaṃ nirupakāri viditvā 
    cd: yoṣitaḥ suhṛd iva pravibheje lambhitekṣaṇarucir madarāgaḥ 

9.62
    ab: kṣīṇayāvakaraso 'py atipānaiḥ kāntadantapadasambhṛtaśobhaḥ 
    cd: āyayāv atitarām iva vadhvāḥ sāndratām adharapallavarāgaḥ 

9.63
    ab: rāgajāntanayaneṣu nitāntaṃ vidrumāruṇakapolataleṣu 
    cd: sarvagāpi dadṛśe vanitānāṃ darpaṇeṣv iva mukheṣu madaśrīḥ 

9.64
    ab: baddhakopavikṛtīr api rāmāś cārutābhimatatām upaninye 
    cd: vaśyatāṃ madhumado dayitānām ātmavargahitam icchati sarvaḥ 

9.65
    ab: vāsasāṃ śithilatām upanābhi hrīnirāsam apade kupitāni 
    cd: yoṣitāṃ vidadhatī guṇapakṣe nirmamārja madirā vacanīyam 

9.66
    ab: bhartṛṣūpasakhi nikṣipatīnām ātmano madhumadodyamitānām 
    cd: vrīḍayā viphalayā vanitānāṃ na sthitaṃ na vigataṃ hṛdayeṣu 

9.67
    ab: rundhatī nayanavākyavikāsaṃ sādito bhayakarā parirambhe 
    cd: vrīḍitasya lalitaṃ yuvatīnāṃ kṣībatā bahuguṇair anujahre 

9.68
    ab: yoṣid uddhatamanobhavarāgā mānavaty api yayau dayitāṅkam 
    cd: kārayaty anibhṛtā guṇadoṣe vāruṇī khalu rahasyavibhedam 

9.69
    ab: āhite nu madhunā madhuratve ceṣṭitasya gamite nu vikāsam 
    cd: ābabhau nava ivoddhatarāgaḥ kāminīṣv avasaraḥ kusumeṣoḥ 

9.70
    ab: mā gaman madavimūḍhadhiyo naḥ projjhya rantum iti śaṅkitanāthāḥ 
    cd: yoṣito na madirāṃ bhṛśam īṣuḥ prema paśyati bhayāny apade 'pi 

9.71
    ab: cittanirvṛtividhāyi viviktaṃ manmatho madhumadaḥ śaśibhāsaḥ 
    cd: saṃgamaś ca dayitaiḥ sma nayanti prema kām api bhuvaṃ pramadānām 

9.72
    ab: dhārṣṭyalaṅghitayathocitabhūmau nirdayaṃ vilulitālakamālye 
    cd: māninīratividhau kusumeṣur mattamatta iva vibhramam āpa 

9.73
    ab: śīdhupānavidhureṣu vadhūnāṃ vighnatām upagateṣu vapuḥṣu 
    cd: īhitaṃ ratirasāhitabhāvaṃ vītalakṣyam api kāmiṣu reje 

9.74
    ab: anyonyaraktamanasām atha bibhratīnāṃ cetobhuvo harisakhāpsarasāṃ nideśam 
    cd: vaibodhikadhvanivibhāvitapaścimārdhā sā saṃhṛteva parivṛttim iyāya rātriḥ 

9.75
    ab: nidrāvinoditanitāntaratiklamānām āyāmimaṅgalaninādavibodhitānām 
    cd: rāmāsu bhāvivirahākulitāsu yūnāṃ tatpūrvatām iva samādadhire ratāni 

9.76
    ab: kāntājanaṃ suratakhedanimīlitākṣaṃ saṃvāhituṃ samupayān iva mandamandam 
    cd: harmyeṣu mālyamadirāparibhogagandhān āviścakāra rajanīparivṛttivāyuḥ 

9.77
    ab: āmodavāsitacalādharapallaveṣu nidrākaṣāyitavipāṭalalocaneṣu 
    cd: vyāmṛṣṭapattratilakeṣu vilāsinīnāṃ śobhāṃ babandha vadaneṣu madāvaśeṣaḥ 

9.78
    ab: gatavati nakhalekhālakṣyatām aṅgarāge samadadayitapītātāmrabimbādharāṇām 
    cd: virahavidhuram iṣṭā satsakhīvaṅganānāṃ hṛdayam avalalambe rātrisambhogalakṣmīḥ 

10.1
    ab: atha parimalajām avāpya lakṣmīm avayavadīpitamaṇḍanaśriyas tāḥ 
    cd: vasatim abhivihāya ramyahāvāḥ surapatisūnuvilobhanāya jagmuḥ 

10.2
    ab: drutapadam abhiyātum icchatīnāṃ gamanaparikramalāghavena tāsām 
    cd: avaniṣu caraṇaiḥ pṛthustanīnām alaghunitambatayā ciraṃ niṣede 

10.3
    ab: nihitasarasayāvakair babhāse caraṇatalaiḥ kṛtapaddhatir vadhūnām 
    cd: aviralavitateva śakragopair aruṇitanīlatṛṇolapā dharitrī 

10.4
    ab: dhvanir agavivareṣu nūpurāṇāṃ pṛthuraśanāguṇaśiñjitānuyātaḥ 
    cd: pratiravavitato vanāni cakre mukharasam utsukahaṃsasārasāni 

10.5
    ab: avacayaparibhogavanti hiṃsraiḥ sahacaritāny amṛgāṇi kānanāni 
    cd: abhidadhur abhito muniṃ vadhūbhyaḥ samuditasādhvasaviklavaṃ ca cetaḥ 

10.6
    ab: nṛpatimuniparigraheṇa sā bhūḥ surasacivāpsarasāṃ jahāra cetaḥ 
    cd: upahitaparamaprabhāvadhāmnāṃ na hi jayināṃ tapasām alaṅghyam asti 

10.7
    ab: sacakitam iva vismayākulābhiḥ śucisikatāsv atimānuṣāṇi tābhiḥ 
    cd: kṣitiṣu dadṛśire padāni jiṣṇor upahitaketur athāṅgalāñchanāni 

10.8
    ab: atiśayitavanāntaradyutīnāṃ phalakusumāvacaye 'pi tadvidhānām 
    cd: ṛtur iva taruvīrudhāṃ samṛddhyā yuvatijanair jagṛhe muniprabhāvaḥ 

10.9
    ab: mṛditakisalayaḥ surāṅganānāṃ sasalilavalkalabhārabhugnaśākhaḥ 
    cd: bahumatim adhikāṃ yayāv aśokaḥ parijanatāpi guṇāya sadguṇānām 

10.10
    ab: yamaniyamakṛśīkṛtasthirāṅgaḥ paridadṛśe vidhṛtāyudhaḥ sa tābhiḥ 
    cd: anupamaśamadīptatāgarīyān kṛtapadapaṅktir atharvaṇeva vedaḥ 

10.11
    ab: śaśadhara iva locanābhirāmair gaganavisāribhir aṃśubhiḥ parītaḥ 
    cd: śikharanicayam ekasānusadmā sakalam ivāpi dadhan mahīdharasya 

10.12
    ab: surasariti paraṃ tapo 'dhigacchan vidhṛtapiśaṅgabṛhajjaṭākalāpaḥ 
    cd: havir iva vitataḥ śikhāsamūhaiḥ samabhilaṣann upavedi jātavedāḥ 

10.13
    ab: sadṛśam atanum ākṛteḥ prayatnaṃ tadanuguṇām aparaiḥ kriyām alaṅghyām 
    cd: dadhad alaghu tapaḥ kriyānurūpaṃ vijayavatīṃ ca tapaḥsamāṃ samṛddhim 

10.14
    ab: ciraniyamakṛśo 'pi śailasāraḥ śamanirato 'pi durāsadaḥ prakṛtyā 
    cd: sasaciva iva nirjane 'pi tiṣṭhan munir api tulyarucis trilokabhartuḥ 

10.15
    ab: tanum avajitalokasāradhāmnīṃ tribhuvanaguptisahāṃ vilokayantyaḥ 
    cd: avayayur amarastriyo 'sya yatnaṃ vijayaphale viphalaṃ tapodhikāre 

10.16
    ab: munidanutanayān vilobhya sadyaḥ pratanubalāny adhitiṣṭhatas tapāṃsi 
    cd: alaghuni bahu menire ca tāḥ svaṃ kuliśabhṛtā vihitaṃ pade niyogam 

10.17
    ab: atha kṛtakavilobhanaṃ vidhitsau yuvatijane harisūnudarśanena 
    cd: prasabham avatatāra cittajanmā harati mano madhurā hi yauvanaśrīḥ 

10.18
    ab: sapadi harisakhair vadhūnideśād dhvanitamanoramavallakīmṛdaṅgaiḥ 
    cd: yugapad ṛtugaṇasya saṃnidhānaṃ viyati vane ca yathāyathaṃ vitene 

10.19
    ab: sajalajaladharaṃ nabho vireje vivṛtim iyāya rucis taḍillatānām 
    cd: vyavahitarativigrahair vitene jalagurubhiḥ stanitair digantareṣu 

10.20
    ab: parisurapatisūnudhāma sadyaḥ samupadadhan mukulāni mālatīnām 
    cd: viralam apajahāra baddhabinduḥ sarajasatām avaner apāṃ nipātaḥ 

10.21
    ab: pratidiśam abhigacchatābhimṛṣṭaḥ kakubhavikāsasugandhinānilena 
    cd: nava iva vibabhau sacittajanmā gatadhṛtir ākulitaś ca jīvalokaḥ 

10.22
    ab: vyathitam api bhṛśaṃ mano harantī pariṇatajambuphalopabhogahṛṣṭā 
    cd: parabhṛtayuvatiḥ svanaṃ vitene navanavayojitakaṇṭharāgaramyam 

10.23
    ab: abhibhavati manaḥ kadambavāyau madamadhure ca śikhaṇḍināṃ nināde 
    cd: jana iva na dhṛteś cacāla jiṣṇur na hi mahatāṃ sukaraḥ samādhibhaṅgaḥ 

10.24
    ab: dhṛtabisavalayāvalir vahantī kumudavanaikadukūlam āttabāṇā 
    cd: śaradamalatale sarojapāṇau ghanasamayena vadhūr ivālalambe 

10.25
    ab: samadaśikhirutāni haṃsanādaiḥ kumudavanāni kadambapuṣpavṛṣṭyā 
    cd: śriyam atiśayinīṃ sametya jagmur guṇamahatāṃ mahate guṇāya yogaḥ 

10.26
    ab: sarajasam apahāya ketakīnāṃ prasavam upāntikanīpareṇukīrṇam 
    cd: priyamadhurasanāni ṣaṭpadālī malinayati sma vinīlabandhanāni 

10.27
    ab: mukulitam atiśayya bandhujīvaṃ dhṛtajalabinduṣu śādvalasthalīṣu 
    cd: aviralavapuṣaḥ surendragopā vikacapalāśacayaśriyaṃ samīyuḥ 

10.28
    ab: aviralaphalinīvanaprasūnaḥ kusumitakundasugandhigandhavāhaḥ 
    cd: guṇam asamayajaṃ cirāya lebhe viralatuṣārakaṇ.as tuṣārakālaḥ 

10.29
    ab: nicayini lavalīlatāvikāse janayati lodhrasamīraṇe ca harṣam 
    cd: vikṛtim upayayau na pāṇḍusūnuś calati nayān na jigīṣatāṃ hi cetaḥ 

10.30
    ab: katipayasahakārapuṣparamyas tanutuhino 'lpavinidrasinduvāraḥ 
    cd: surabhimukhahimāgamāntaśaṃsī samupayayau śiśiraḥ smaraikabandhuḥ 

10.31
    ab: kusumanagavanāny upaitukāmā kisalayinīm avalambya cūtayaṣṭim 
    cd: kvaṇadalikulanūpurā nirāse nalinavaneṣu padaṃ vasantalakṣmīḥ 

10.32
    ab: vikasitakusumādharaṃ hasantīṃ kurabakarājivadhūṃ vilokayantam 
    cd: dadṛśur iva surāṅganā niṣaṇṇaṃ saśaram anaṅgam aśokapallaveṣu 

10.33
    ab: muhur anupatatā vidhūyamānaṃ viracitasaṃhati dakṣiṇānilena 
    cd: alikulam alakākṛtiṃ prapede nalinamukhāntavisarpi paṅkajinyāḥ 

10.34
    ab: śvasanacalitapallavādharoṣṭhe navanihiterṣyam ivāvadhūnayantī 
    cd: madhusurabhiṇi ṣaṭpadena puṣpe mukha iva śālalatāvadhūś cucumbe 

10.35
    ab: prabhavati na tadā paro vijetuṃ bhavati jitendriyatā yad ātmarakṣā 
    cd: avajitabhuvanas tathā hi lebhe sitaturage vijayaṃ na puṣpamāsaḥ 

10.36
    ab: katham iva tava saṃmatir bhavitrī samam ṛtubhir munināvadhīritasya 
    cd: iti viracitamallikāvikāsaḥ smayata iva sma madhuṃ nidāghakālaḥ 

10.37
    ab: balavad api balaṃ mithovirodhi prabhavati naiva vipakṣanirjayāya 
    cd: bhuvanaparibhavī na yat tadānīṃ tam ṛtugaṇaḥ kṣaṇam unmanīcakāra 

10.38
    ab: śrutisukham upavīṇitaṃ sahāyair aviralalāñchanahāriṇaś ca kālāḥ 
    cd: avihitaharisūnuvikriyāṇi tridaśavadhūṣu manobhavaṃ vitenuḥ 

10.39
    ab: na dalati nicaye tathotpalānāṃ na ca viṣamacchadagucchayūthikāsu 
    cd: abhiratum upalebhire yathāsāṃ haritanayāvayaveṣu locanāni 

10.40
    ab: munim abhimukhatāṃ ninīṣavo yāḥ samupayayuḥ kamanīyatāguṇena 
    cd: madanam upadadhe sa eva tāsāṃ duradhigamā hi gatiḥ prayojanānām 

10.41
    ab: prakṛtam anusasāra nābhineyaṃ pravikasadaṅguli pāṇipallavaṃ vā 
    cd: prathamam upahitaṃ vilāsi cakṣuḥ sitaturage na cacāla nartakīnām 

10.42
    ab: abhinayamanasaḥ surāṅganāyā nihitam alaktakavartanābhitāmram 
    cd: caraṇam abhipapāta ṣaṭpadālī dhutanavalohitapaṅkajābhiśaṅkā 

10.43
    ab: aviralam alaseṣu nartakīnāṃ drutapariṣiktam alaktakaṃ padeṣu 
    cd: savapuṣām iva cittarāgam ūhur namitaśikhāni kadambakesarāṇi 

10.44
    ab: nṛpasutam abhitaḥ samanmathāyāḥ parijanagātratirohitāṅgayaṣṭeḥ 
    cd: sphuṭam abhilaṣitaṃ babhūva vadhvā vadati hi saṃvṛtir eva kāmitāni 

10.45
    ab: abhimuni sahasā hṛte parasyā ghanamarutā jaghanāṃśukaikadeśe 
    cd: cakitam avasanoru satrapāyāḥ pratiyuvatīr api vismayaṃ nināya 

10.46
    ab: dhṛtabisavalaye nidhāya pāṇau mukham adhirūṣitapāṇḍugaṇḍalekham 
    cd: nṛpasutam aparā smarābhitāpād amadhumadālasalocanaṃ nidadhyau 

10.47
    ab: sakhi dayitam ihānayeti sā māṃ prahitavatī kusumeṣuṇābhitaptā 
    cd: hṛdayam ahṛdayā na nāma pūrvaṃ bhavadupakaṇṭham upāgataṃ viveda 

10.48
    ab: ciram api kalitāny apārayantyā parigadituṃ pariśuṣyatā mukhena 
    cd: gataghṛṇa gamitāni satsakhīnāṃ nayanayugaiḥ samam ārdratāṃ manāṃsi 

10.49
    ab: acakamata sapallavāṃ dharitrīṃ mṛdusurabhiṃ virahayya puṣpaśayyām 
    cd: bhṛśam aratim avāpya tatra cāsyās tava sukhaśītam upaitum aṅkam icchā 

10.50
    ab: tad anagha tanur astu sā sakāmā vrajati purā hi parāsutāṃ tvadarthe 
    cd: punar api sulabhaṃ tapo 'nurāgī yuvatijanaḥ khalu nāpyate 'nurūpaḥ 

10.51
    ab: jahihi kaṭhinatāṃ prayaccha vācaṃ nanu karuṇāmṛdu mānasaṃ munīnām 
    cd: upagatam avadhīrayanty abhavyāḥ sa nipuṇam etya kayācid evam ūce 

10.52
    ab: salalitacalitatrikābhirāmāḥ śirasijasaṃyamanākulaikapāṇiḥ 
    cd: surapatitanaye 'parā nirāse manasijajaitraśaraṃ vilocanārdham 

10.53
    ab: kusumitam avalambya cūtam uccais tanur ibhakumbhapṛthustanānatāṅgī 
    cd: tadabhimukham anaṅgacāpayaṣṭir visṛtaguṇeva samunnanāma kācit 

10.54
    ab: sarabhasam avalambya nīlam anyā vigalitanīvi vilolam antarīyam 
    cd: abhipatitumanāḥ sasādhvaseva cyutaraśanāguṇasaṃditāvatasthe 

10.55
    ab: yadi manasi śamaḥ kim aṅga cāpaṃ śaṭha viṣayās tava vallabhā na muktiḥ 
    cd: bhavatu diśati nānyakāminībhyas tava hṛdaye hṛdayeśvarāvakāśam 

10.56
    ab: iti viṣamitacakṣuṣābhidhāya sphuradadharoṣṭham asūyayā kayācit 
    cd: agaṇitagurumānalajjayāsau svayam urasi śravaṇotpalena jaghne 

10.57
    ab: savinayam aparābhisṛtya sāci smitasubhagaikalasatkapolalakṣmīḥ 
    cd: śravaṇaniyamitena taṃ nidadhya sakalam ivāsakalena locanena 

10.58
    ab: karuṇam abhihitaṃ trapā nirastā tadabhimukhaṃ ca vimuktam aśru tābhiḥ 
    cd: prakupitam abhisāraṇe 'nunetuṃ priyam iyatī hy abalājanasya bhūmiḥ 

10.59
    ab: asakalanayanekṣitāni lajjā gatam alasaṃ paripāṇḍutā viṣādaḥ 
    cd: iti vividham iyāya tāsu bhūṣāṃ prabhavati maṇḍayituṃ vadhūr anaṅgaḥ 

10.60
    ab: alasapadamanoramaṃ prakṛtyā jitakalahaṃsavadhūgati prayātam 
    cd: sthitam urujaghanasthalātibhārād uditapariśramajihmitekṣaṇaṃ vā 

10.61
    ab: bhṛśakusumaśareṣupātamohād anavasitārthapadākulo 'bhilāpaḥ 
    cd: adhikavitatalocanaṃ vadhūnām ayugapad unnamitabhru vīkṣitaṃ ca 

10.62
    ab: rucikaram api nārthavad babhūva stimitasamādhiśucau pṛthātanūje 
    cd: jvalayati mahatāṃ manāṃsy amarṣe na hi labhate 'vasaraṃ sukhābhilāṣaḥ 

10.63
    ab: svayaṃ saṃrādhyaivaṃ śatamakham akhaṇḍena tapasā parocchittyā labhyām abhilaṣati lakṣmīṃ harisute 
    cd: manobhiḥ sodvegaiḥ praṇayavihataidhvastarucayaḥ sagandharmā dhāma tridaśavanitāḥ svaṃ pratiyayuḥ 

11.1
    ab: athāmarṣān nisargāc ca jitendriyatayā tayā 
    cd: āgajāmāśramaṃ jiṣṇoḥ pratītaḥ pākaśāsanaḥ 

11.2
    ab: munirūpo 'nurūpeṇa sūnunā dadṛśe puraḥ 
    cd: drāghīyasā vayotītaḥ pariklāntaḥ kilādhvanā 

11.3
    ab: jaṭānāṃ kīrṇayā keśaiḥ saṃhatyā paritaḥ sitaiḥ 
    cd: pṛktayendukarair ahnaḥ paryanta iva saṃdhyayā 

11.4
    ab: viśadabhrūyugacchanna- valitāpāṅgalocanaḥ 
    cd: prāleyāvatatimlāna- palāśābja iva hradaḥ 

11.5
    ab: āsaktabharanīkāśair aṅgaiḥ parikṛśair api 
    cd: adyūnaḥ sadgṛhiṇy eva prāyo yaṣṭyāvalambitaḥ 

11.6
    ab: gūḍho 'pi vapuṣā rājan dhāmnā lokābhibhāvinā 
    cd: aṃśumān iva tanvabhra- paṭalacchannavigrahaḥ 

11.7
    ab: jaratīm api bibhrāṇas tanum aprākṛtākṛtiḥ 
    cd: cakārākrāntalakṣmīkaḥ sasādhvasam ivāśrayam 

11.8
    ab: abhitas taṃ pṛthāsūnuḥ snehena paritastare 
    cd: avijñāte 'pi bandhau hi balāt prahlādate manaḥ 

11.9
    ab: ātitheyīm athāsādya sutādapacitiṃ hariḥ 
    cd: viśramya viṣṭare nāma vyājahāreti bhāratīm 

11.10
    ab: tvayā sādhu samārambhi nave vayasi yat tapaḥ 
    cd: hriyate viṣayaiḥ prāyo varṣīyān api mādṛśaḥ 

11.11
    ab: śreyasīṃ tava samprāptā guṇasampadam ākṛtiḥ 
    cd: sulabhā ramyatā loke durlabhaṃ hi guṇārjanam 

11.12
    ab: śaradambudharacchāyā gatvaryo yauvanaśriyaḥ 
    cd: āpātaramyā viṣayāḥ paryantaparitāpinaḥ 

11.13
    ab: antakaḥ paryavasthātā janminaḥ saṃtatāpadaḥ 
    cd: iti tyājye bhave bhavyo muktāv uttiṣṭhate manaḥ 

11.14
    ab: cittavān asi kalyāṇī yat tvāṃ matir upasthitā 
    cd: viruddhaḥ kevalaṃ veṣaḥ saṃdehayati me manaḥ 

11.15
    ab: yuyutsuneva kavacaṃ kim āmuktam idaṃ tvayā 
    cd: tapasvino hi vasate kevalājinavalkale 

11.16
    ab: prapitsoḥ kiṃ ca te muktiṃ niḥspṛhasya kalevare 
    cd: maheṣudhī dhanur bhīmaṃ bhūtānām anabhidruhaḥ 

11.17
    ab: bhayaṃkaraḥ prāṇabhṛtāṃ mṛtyor bhuja ivāparaḥ 
    cd: asis tava tapasthasya na samarthayate śamam 

11.18
    ab: jayam atrabhavān nūnam arātiṣv abhilāṣukaḥ 
    cd: krodhalakṣma kṣamāvantaḥ kvāyudhaṃ kva tapodhanāḥ 

11.19
    ab: yaḥ karoti vadhodarkā niḥśreyasakarīḥ kriyāḥ 
    cd: glānidoṣacchidaḥ svacchāḥ sa mūḍhaḥ paṅkayaty apaḥ 

11.20
    ab: mūlaṃ doṣasya hiṃsāder arthakāmau sma mā puṣaḥ 
    cd: tau hi tattvāvabodhasya durucchedāv upaplavau 

11.21
    ab: abhidroheṇa bhūtānām arjayan gatvarīḥ śriyaḥ 
    cd: udanvān iva sindhūnām āpadām eti pātratām 

11.22
    ab: yā gamyāḥ satsahāyānāṃ yāsu khedo bhayaṃ yataḥ 
    cd: tāsāṃ kiṃ yan na duḥkhāya vipadām iva sampadām 

11.23
    ab: durāsadān arīn ugrān dhṛter viśvāsajanmanaḥ 
    cd: bhogān bhogān ivāheyān adhyāsyāpan na durlabhā 

11.24
    ab: nāntarajñāḥ śriyo jātu priyair āsāṃ na bhūyate 
    cd: āsaktās tāsv amī mūḍhā vāmaśīlā hi jantavaḥ 

11.25
    ab: ko 'pavādaḥ stutipade yad aśīleṣu cañcalāḥ 
    cd: sādhuvṛttān api kṣudrā vikṣipanty eva sampadaḥ 

11.26
    ab: kṛtavān anyadeheṣu kartā ca vidhuraṃ manaḥ 
    cd: apriyair iva saṃyogo viprayogaḥ priyaiḥ saha 

11.27
    ab: śūnyam ākīrṇatām eti tulyaṃ vyasanam utsavaiḥ 
    cd: vipralambho 'pi lābhāya sati priyasamāgame 

11.28
    ab: tadā ramyāṇy aramyāṇi priyāḥ śalyaṃ tadāsavaḥ 
    cd: tadaikākī sabandhuḥ sann iṣṭena rahito yadā 

11.29
    ab: yuktaḥ pramādyasi hitād apetaḥ paritapyase 
    cd: yadi neṣṭātmanaḥ pīḍā mā sañji bhavatā jane 

11.30
    ab: janmino 'sya sthitiṃ vidvāṃl lakṣmīm iva calācalām 
    cd: bhavān mā sma vadhīn nyāyyaṃ nyāyādhārā hi sādhavaḥ 

11.31
    ab: vijahīhi raṇotsāhaṃ mā tapaḥ sādhi nīnaśaḥ 
    cd: ucchedaṃ janmanaḥ kartum edhi śāntas tapodhana 

11.32
    ab: jīyantāṃ durjayā dehe ripavaś cakṣurādayaḥ 
    cd: jiteṣu nanu loko 'yaṃ teṣu kṛtsnas tvayā jitaḥ 

11.33
    ab: paravān arthasaṃsiddhau nīcavṛttir apatrapaḥ 
    cd: avidheyendriyaḥ puṃsāṃ gaur ivaitei vidheyatām 

11.34
    ab: śvas tvayā sukhasaṃvittiḥ smaraṇīyādhunātanī 
    cd: iti svapnopamān matvā kāmān mā gās tadaṅgatām 

11.35
    ab: śraddheyā vipralabdhāraḥ priyā vipriyakāriṇaḥ 
    cd: sudustyajās tyajanto 'pi kāmāḥ kaṣṭā hi śatravaḥ 

11.36
    ab: vivikte 'smin nage bhūyaḥ plāvite jahnukanyayā 
    cd: pratyāsīdati muktis tvāṃ purā mā bhūr udāyudhaḥ 

11.37
    ab: vyāhṛtya marutāṃ patyāv iti vācam avasthite 
    cd: vacaḥ praśrayagambhīram athovāca kapidhvajaḥ 

11.38
    ab: prasādaramyam ojasvi garīyo lāghavānvitam 
    cd: sākāṅkṣam anupaskāraṃ viṣvaggati nirākulam 

11.39
    ab: nyāyanirṇītasāratvān nirapekṣam ivāgame 
    cd: aprakampyatayānyeṣām āmnāyavacanopamam 

11.40
    ab: alaṅghyatvāj janair anyaiḥ kṣubhitodanvadūrjitam 
    cd: audāryād arthasampatteḥ śāntaṃ cittam ṛṣer iva 

11.41
    ab: idam īdṛgguṇopetaṃ labdhāvasarasādhanam 
    cd: vyākuryāt kaḥ priyaṃ vākyaṃ yo vaktā nedṛgāśayaḥ 

11.42
    ab: na jñātaṃ tāta yatnasya paurvāparyam amuṣya te 
    cd: śāsituṃ yena māṃ dharmaṃ munibhis tulyam icchasi 

11.43
    ab: avijñātaprabandhasya vaco vācaspater iva 
    cd: vrajaty aphalatām eva nayadruha ivehitam 

11.44
    ab: śreyaso 'py asya te tāta vacaso nāsmi bhājanam 
    cd: nabhasaḥ sphuṭatārasya rātrer iva viparyayaḥ 

11.45
    ab: kṣatriyas tanayaḥ pāṇḍor ahaṃ pārtho dhanaṃjayaḥ 
    cd: sthitaḥ prāstasya dāyādair bhrātur jyeṣṭhasya śāsane 

11.46
    ab: kṛṣṇadvaipāyanādeśād bibharmi vratam īdṛśam 
    cd: bhṛśam ārādhane yattaḥ svārādhyasya marutvataḥ 

11.47
    ab: durakṣān dīvyatā rājñā rājyam ātmā vayaṃ vadhūḥ 
    cd: nītāni paṇatāṃ nūnam īdṛśī bhavitavyatā 

11.48
    ab: tenānujasahāyena draupadyā ca mayā vinā 
    cd: bhṛśam āyāmiyāmāsu yāminīṣv abhitapyate 

11.49
    ab: hṛtottarīyāṃ prasabhaṃ sabhāyām āgatahriyaḥ 
    cd: marmacchidā no vacasā niratakṣann arātayaḥ 

11.50
    ab: upādhatta sapatneṣu kṛṣṇāyā gurusaṃnidhau 
    cd: bhāvam ānayane satyāḥ satyaṃkāram ivāntakaḥ 

11.51
    ab: tām aikṣanta kṣaṇaṃ sabhyā duḥśāsanapuraḥsarām 
    cd: abhisāyārkam āvṛttāṃ chāyām iva mahātaroḥ 

11.52
    ab: ayathārthakriyārambhaiḥ patibhiḥ kiṃ tavekṣitaiḥ 
    cd: arudhyetām itīvāsyā nayane bāṣpavāriṇe 

11.53
    ab: soḍhavān no daśām antyāṃ jyāyān eva guṇapriyaḥ 
    cd: sulabho hi dviṣāṃ bhaṅgo durlabhā satsv avācyatā 

11.54
    ab: sthityatikrāntibhīrūṇi svacchāny ākulitāny api 
    cd: toyāni toyarāśīnāṃ manāṃsi ca manasvinām 

11.55
    ab: dhārtarāṣṭraiḥ saha prītir vairam asmāsv asūyata 
    cd: asanmaitrī hi doṣāya kūlacchāyeva sevitā 

11.56
    ab: apavādād abhītasya samasya guṇadoṣayoḥ 
    cd: asadvṛtter ahovṛttaṃ durvibhāvaṃ vidher iva 

11.57
    ab: dhvaṃseta hṛdayaṃ sadyaḥ paribhūtasya me paraiḥ 
    cd: yady amarṣaḥ pratīkāraṃ bhujālambaṃ na lambhayet 

11.58
    ab: avadhūyāribhir nītā hariṇais tulyavṛttitām 
    cd: anyonyasyāpi jihrīmaḥ kiṃ punaḥ sahavāsinām 

11.59
    ab: śaktivaikalyanamrasya niḥsāratvāl laghīyasaḥ 
    cd: janmino mānahinasya tṛṇasya ca samā gatiḥ 

11.60
    ab: alaṅghyaṃ tat tad udvīkṣya yad yad uccair mahībhṛtām 
    cd: priyatāṃ jyāyasīṃ mā gān mahatāṃ kena tuṅgatā 

11.61
    ab: tāvad āśrīyate lakṣmyā tāvad asya sthiraṃ yaśaḥ 
    cd: puruṣas tāvad evāsau yāvan mānān na hīyate 

11.62
    ab: sa pumān arthavaj janmā yasya nāmni puraḥsthite 
    cd: nānyām aṅgulim abhyeti saṃkhyāyām udyatāṅguliḥ 

11.63
    ab: durāsadavanajyāyān gamyas tuṅgo 'pi bhūdharaḥ 
    cd: na jahāti mahaujaskaṃ mānaprāṃśum alaṅghyatā 

11.64
    ab: gurūn kurvanti te vaṃśyān anvarthā tair vasuṃdharā 
    cd: yeṣāṃ yaśāṃsi śubhrāṇi hrepayantīndumaṇḍalam 

11.65
    ab: udāharaṇam āśīḥṣu prathame te manasvinām 
    cd: śuṣke 'śanir ivāmarṣo yair arātiṣu pātyate 

11.66
    ab: na sukhaṃ prārthaye nārtham udanvadvīcicañcalam 
    cd: nānityatāśanes trasyan viviktaṃ brahmaṇaḥ padam 

11.67
    ab: pramārṣṭum ayaśaḥpaṅkam iccheyaṃ chadmanā kṛtam 
    cd: vaidhavyatāpitārāti- vanitālocanāmbubhiḥ 

11.68
    ab: apahasye 'thavā sadbhiḥ pramādo vāstu me dhiyaḥ 
    cd: asthānavihitāyāsaḥ kāmaṃ jihretu vā bhavān 

11.69
    ab: vaṃśalakṣmīm anuddhṛtya samucchedena vidviṣām 
    cd: nirvāṇam api manye 'ham antarāyaṃ jayaśriyaḥ 

11.70
    ab: ajanmā puruṣas tāvad gatāsus tṛṇam eva vā 
    cd: yāvan neṣubhir ādatte viluptam aribhir yaśaḥ 

11.71
    ab: anirjayena dviṣatāṃ yasyāmarṣaḥ praśāmyati 
    cd: puruṣoktiḥ kathaṃ tasmin brūhi tvaṃ hi tapodhana 

11.72
    ab: kṛtaṃ puruṣaśabdena jātimātrāvalambinā 
    cd: yo 'ṅgīkṛtaguṇaiḥ ślāghyaḥ savismayam udāhṛtaḥ 

11.73
    ab: grasamānam ivaujāṃsi sadasā gauraveritam 
    cd: nāma yasyābhinandanti dviṣo 'pi sa pumān pumān 

11.74
    ab: yathāpratijñaṃ dviṣatāṃ yudhi praticikīrṣayā 
    cd: mamaivādhyeti nṛpatis tṛṣyann iva jalāñjaleḥ 

11.75
    ab: sa vaṃśasyāvadātasya śaśāṅkasyeva lāñchanam 
    cd: kṛcchreṣu vyarthayā yatra bhūyate bhartur ājñayā 

11.76
    ab: kathaṃ vādīyatām arvāṅ munitā dharmarodhinī 
    cd: āśramānukramaḥ pūrvaiḥ smaryate na vyatikramaḥ 

11.77
    ab: āsaktā dhūr iyaṃ rūḍhā jananī dūragā ca me 
    cd: tiraskaroti svātantryaṃ jyāyāṃś cācāravān nṛpaḥ 

11.78
    ab: svadharmam anurundhante nātikramam arātibhiḥ 
    cd: palāyante kṛtadhvaṃsā nāhavān mānaśālinaḥ 

11.79
    ab: vicchinnābhravilāyaṃ vā vilīye nagamūrdhani 
    cd: ārādhya vā sahasrākṣam ayaśaḥśalyam uddhare 

11.80
    ab: ity uktavantaṃ parirabhya dorbhyāṃ tanūjam āviṣkṛtadivyamūrtiḥ 
    cd: aghopaghātaṃ maghavā vibhūtyai bhavodbhavārādhanam ādideśa 

11.81
    ab: prīte pinākini mayā saha lokapālair lokatraye 'pi vihitāprativāryavīryaḥ 
    cd: lakṣmīṃ samutsukayitāsi bhṛśaṃ pareṣām uccārya vācam iti tena tirobabhūve 

12.1
    ab: atha vāsavasya vacanena ruciravadanas trilocanam 
    cd: klāntirahitam abhirādhayituṃ vidhivat tapāṃsi vidadhe dhanaṃjayaḥ 

12.2
    ab: abhiraśmimāli vimalasya dhṛtajayadhṛter anāśuṣaḥ 
    cd: tasya bhuvi bahutithās tithayaḥ pratijagmur ekacaraṇaṃ niṣīdataḥ 

12.3
    ab: vapurindriyopatapaneṣu satatam asukheṣu pāṇḍavaḥ 
    cd: vyāpa nagapatir iva sthiratāṃ mahatāṃ hi dhairyam avibhāvyavaibhavam 

12.4
    ab: na papāta saṃnihitapakti- surabhiṣu phaleṣu mānasam 
    cd: tasya śucini śiśire ca payasy amṛtāyate hi sutapaḥ sukarmaṇām 

12.5
    ab: na visismiye na viṣasāda muhur alasatāṃ nu cādade 
    cd: sattvam urudhṛti rajastamasī na hataḥ sma tasya hataśaktipelave 

12.6
    ab: tapasā kṛśaṃ vapur uvāha sa vijitajagattrayodayam 
    cd: trāsajananam api tattvavidāṃ kim ivāsti yan na sukaraṃ manasvibhiḥ 

12.7
    ab: jvalato 'nalād anuniśītham adhikarucir ambhasāṃ nidheḥ 
    cd: dhairyaguṇam avajayan vijayī dadṛśe samunnatataraḥ sa śailataḥ 

12.8
    ab: japataḥ sadā japam upāṃśu vadanam abhito visāribhiḥ 
    cd: tasya daśanakiraṇaiḥ śuśubhe pariveṣabhīṣaṇam ivārkamaṇḍalam 

12.9
    ab: kavacaṃ sa bibhrad upavīta- padanihitasajyakārmukaḥ 
    cd: śailapatir iva mahendradhanuḥ- parivītabhīmagahano vididyute 

12.10
    ab: praviveśa gām iva kṛśasya niyamasavanāya gacchataḥ 
    cd: tasya padavinamito himavān gurutāṃ nayanti hi guṇā na saṃhatiḥ 

12.11
    ab: parikīrṇam udyatabhujasya bhuvanavivare durāsadam 
    cd: jyotir upari śiraso vitataṃ jagṛhe nijān munidivaukasāṃ pathaḥ 

12.12
    ab: rajanīṣu rājatanayasya bahulasamaye 'pi dhāmabhiḥ 
    cd: bhinnatimiranikaraṃ na jahe śaśiraśmisaṃgamayujā nabhaḥ śriyā 

12.13
    ab: mahatā mayūkhanicayena śamitaruci jiṣṇujanmanā 
    cd: hrītam iva nabhasi vītamale na virājate sma vapur aṃśumālinaḥ 

12.14
    ab: tam udīritāruṇajaṭāṃśum adhiguṇaśarāsanaṃ janāḥ 
    cd: rudram anuditalalāṭadṛśaṃ dadṛśur mimanthiṣum ivāsurīḥ purīḥ 

12.15
    ab: marutāṃ patiḥ svid ahimāṃśur uta pṛthuśikhaḥ śikhī tapaḥ 
    cd: taptum asukaram upakramate na jano 'yam ity avayaye sa tāpasaiḥ 

12.16
    ab: na dadāha bhūruhavanāni haritanayadhāma dūragam 
    cd: na sma nayati pariśoṣam apaḥ susahaṃ babhūva na ca siddhatāpasaiḥ 

12.17
    ab: vinayaṃ guṇā iva vivekam apanayabhidaṃ nayā iva 
    cd: nyāyam avadhaya ivāśaraṇāḥ śaraṇaṃ yayuḥ śivam atho maharṣayaḥ 

12.18
    ab: parivītam aṃśubhir udasta- dinakaramayūkhamaṇḍalaiḥ 
    cd: śambhum upahatadṛśaḥ sahasā na ca te nicāyitum abhiprasehire 

12.19
    ab: atha bhūtabhavyabhavadīśam abhimukhayituṃ kṛtastavāḥ 
    cd: tatra mahasi dadṛśuḥ puruṣaṃ kamanīyavigraham ayugmalocanam 

12.20
    ab: kakude vṛṣasya kṛtabāhum akṛśapariṇāhaśālini 
    cd: sparśasukham anubhavantam umā- kucayugmamaṇḍala ivārdracandane 

12.21
    ab: sthitam unnate tuhinaśaila- śirasi bhuvanātivartinā 
    cd: sādrijaladhijalavāhapathaṃ sadigaśnuvānam iva viśvam ojasā 

12.22
    ab: anujānumadhyamavasakta- vitatavapuṣā mahāhinā 
    cd: lokam akhilam iva bhūmibhṛtā ravitejasām avadhinādhiveṣṭitam 

12.23
    ab: pariṇāhinā tuhinarāśi- viśadam upavītasūtratām 
    cd: nītam uragam anurañjayatā śitinā galena vilasanmarīcinā 

12.24
    ab: plutamālatīsitakapāla- kamudam uparuddhamūrdhajam 
    cd: śeṣam iva surasaritpayasāṃ śirasā visāri śaśidhāma bibhratam 

12.25
    ab: munayas tato 'bhimukham etya nayanavinimeṣanoditāḥ 
    cd: pāṇḍutanayatapasā janitaṃ jagatām aśarma bhṛśam ācacakṣire 

12.26
    ab: tarasaiva ko 'pi bhuvanaika- puruṣa puruṣas tapasyati 
    cd: jyotiramalavapuṣo 'pi raver abhibhūya vṛtra iva bhīmavigrahaḥ 

12.27
    ab: sa dhanurmaheṣudhi nibharti kavacam asitam uttamaṃ jaṭāḥ 
    cd: valkam ajinam iti citram idaṃ munitāvirodhi na ca nāsya rājate 

12.28
    ab: calane 'vaniś calati tasya karaṇaniyame sadiṅmukham 
    cd: stambham anubhavati śāntamarud- grahatārakāgaṇayutaṃ nabhastalam 

12.29
    ab: sa tadojasā vijitasāram amaraditijopasaṃhitam 
    cd: viśvam idam apidadhāti purā kim ivāsti yan na tapasām aduṣkaram 

12.30
    ab: vijigīṣate yadi jaganti yugapad atha saṃjihīrṣati 
    cd: prāptum abhavam abhivāñchati vā vayam asya no viṣahituṃ kṣamā rucaḥ 

12.31
    ab: kim upekṣase kathaya nātha na tava viditaṃ na kiṃcana 
    cd: trātum alam abhayadārhasi nas tvayi mā sma śāsati bhavatparābhavaḥ 

12.32
    ab: iti gāṃ vidhāya virateṣu muniṣu vacanaṃ samādade 
    cd: bhinnajaladhijalanādaguru dhvanayan diśāṃ vivaram andhakāntakaḥ 

12.33
    ab: badarītapovananivāsa- niratam avagāta mānyathā 
    cd: dhātur udayanidhane jagatāṃ naram aṃśam ādipuruṣasya gāṃ gatam 

12.34
    ab: dviṣataḥ parāsisiṣur eṣa sakalabhuvanābhitāpinaḥ 
    cd: krāntakuliśakaravīryabalān madupāsanaṃ vihitavān mahat tapaḥ 

12.35
    ab: ayam acyutaś ca vacanena sarasiruhajanmanaḥ prajāḥ 
    cd: pātum asuranidhanena vibhū bhuvam abhyupetya manujeṣu tiṣṭhataḥ 

12.36
    ab: surakṛtyam etad avagamya nipuṇam iti mūkadānavaḥ 
    cd: hantum abhipatati pāṇḍusutaṃ tvarayā tad atra saha gamyatāṃ mayā 

12.37
    ab: vivare 'pi nainam anigūḍham abhibhavitum eṣa pārayan 
    cd: pāpaniratir aviśaṅkitayā vijayaṃ vyavasyati varāhamāyayā 

12.38
    ab: nihate viḍambitakirāta- nṛpativapuṣā ripau mayā 
    cd: muktaniśitaviśikhaḥ prasabhaṃ mṛgayāvivādam ayam ācariṣyati 

12.39
    ab: tapasā nipīḍitakṛśasya virahitasahāyasampadaḥ 
    cd: sattvavihitam atulaṃ bhujayor balam asya paśyata mṛdhe 'dhikupyataḥ 

12.40
    ab: iti tān udāram anunīya viṣamaharicandanālinā 
    cd: gharmajanitapulakena lasad- gajamauktikāvaliguṇena vakṣasā 

12.41
    ab: vadanena puṣpitalatānta- niyamitavilambitamaulinā 
    cd: bibhrad aruṇanayanena rucaṃ śikhipicchalāñchitakapolabhittinā 

12.42
    ab: bṛhadudvahañ jaladanādi dhanur upahitaikamārgaṇam 
    cd: meghanicaya iva saṃvavṛte ruciraḥ kirātapṛtanāpatiḥ śivaḥ 

12.43
    ab: anukūlam asya ca vicintya gaṇapatibhir āttavigrahaiḥ 
    cd: śūlaparaśuśaracāpabhṛtair mahatī vanecaracamūr vinirmame 

12.44
    ab: viracayya kānanavibhāgam anugiram atheśvarājñayā 
    cd: bhīmaninadapihitorubhuvaḥ parito 'padiśya mṛgayāṃ pratasthire 

12.45
    ab: kṣubhitābhiniḥsṛtavibhinna- śakunimṛgayūthaniḥsvanaiḥ 
    cd: pūrṇapṛthuvanaguhāvivaraḥ sahasā bhayād iva rarāsa bhūdharaḥ 

12.46
    ab: na virodhinī ruṣam iyāya pathi mṛgavihaṅgasaṃhatiḥ 
    cd: ghnanti sahajam api bhūribhiyaḥ samam āgatāḥ sapadi vairam āpadaḥ 

12.47
    ab: camarīgaṇair gaṇabalasya balavati bhaye 'py upasthite 
    cd: vaṃśavitatiṣu viṣaktapṛthu- priyabālavāladhibhir ādade dhṛtiḥ 

12.48
    ab: harasainikāḥ pratibhaye 'pi gajamadasugandhikesaraiḥ 
    cd: svastham abhidadṛśire sahasā pratibodhajṛmbhamukhair mṛgādhipaiḥ 

12.49
    ab: bibharāṃbabhūvur apavṛtta- jaṭharaśapharīkulākulāḥ 
    cd: paṅkaviṣamitataṭāḥ saritaḥ karirugṇacandanarasāruṇaṃ payaḥ 

12.50
    ab: mahiṣakṣatāgurutamāla- naladasurabhiḥ sadāgatiḥ 
    cd: vyastaśukanibhaśilākusumaḥ praṇudan vavau vanasadāṃ pariśramam 

12.51
    ab: mathitāmbhaso rayavikīrṇa- mṛditakadalīgavedhukāḥ 
    cd: klāntajalaruhalatāḥ sarasīr vidadhe nidāgha iva sattvasamplavaḥ 

12.52
    ab: iti cālayann acalasānu- vanagahanajān umāpatiḥ 
    cd: prāpa muditahariṇīdaśana- kṣatavīrudhaṃ vasatim aindrasūnavīm 

12.53
    ab: sa tam āsasāda ghananīlam abhimukham upasthitaṃ muneḥ 
    cd: pitranikaṣaṇavibhinnabhuvaṃ danujaṃ dadhānam atha saukaraṃ vapuḥ 

12.54
    ab: kacchānte surasarito nidhāya senām anvatiḥ sakatipayaiḥ kirātavaryaiḥ 
    cd: pracchannas tarugahanaiḥ sagulmajālair lakṣmīvān anupadam asya sampratasthe 

13.1
    ab: vapuṣāṃ parameṇa bhūdharāṇām atha sambhāvyaparākramaṃ vibhede 
    cd: mṛgam āśu vilokayāṃcakāra sthiradaṃṣṭrogramukhaṃ mahendrasūnuḥ 

13.2
    ab: sphuṭabaddhasaṭonnatiḥ sa dūrād abhidhāvann avadhīritānyakṛtyaḥ 
    cd: jayam icchati tasya jātaśaṅke manasīmaṃ muhur ādade vitarkam 

13.3
    ab: ghanapotravidīrṇaśālamūlo nibiḍaskandhanikāṣarugṇavapraḥ 
    cd: ayam ekacaro 'bhivartate māṃ samarāyeva samājuhūṣamāṇaḥ 

13.4
    ab: iha vītabhayās taponubhāvāj jahati vyālamṛgāḥ pareṣu vṛttim 
    cd: mayi tāṃ sutarām ayaṃ vidhatte vikṛtiḥ kiṃ nu bhaved iyaṃ nu māyā 

13.5
    ab: athavaiṣa kṛtajñayeva pūrvaṃ bhṛśam āsevitayā ruṣā na muktaḥ 
    cd: avadhūya virodhinīḥ kim ārān mṛgajātīr abhiyāti māṃ javena 

13.6
    ab: na mṛgaḥ khalu ko 'py ayaṃ jighāṃsuḥ skhalati hy atra tathā bhṛśaṃ mano me 
    cd: vimalaṃ kaluṣībhavac ca cetaḥ kathayaty eva hitaiṣiṇaṃ ripuṃ vā 

13.7
    ab: munir asmi nirāgasaḥ kuto me bhayam ity eṣa na bhūtaye 'bhimānaḥ 
    cd: paravṛddhiṣu baddhamatsarāṇāṃ kim iva hy asti durātmanām alaṅghyam 

13.8
    ab: danujaḥ svid ayaṃ kṣapācaro vā vanaje neti balaṃ bad asti sattve 
    cd: abhibhūya tathā hi meghanīlaḥ sakalaṃ kampayatīva śailarājam 

13.9
    ab: ayam eva mṛgavyasattrakāmaḥ prahariṣyan mayi māyayā śamasthe 
    cd: pṛthubhir dhvajinīsravair akārṣīc cakitodbhrāntamṛgāṇi kānanāni 

13.10
    ab: bahuśaḥ kṛtasatkṛter vidhātuṃ priyam icchann athavā suyodhanasya 
    cd: kṣubhitaṃ vanagocarābhiyogād gaṇam āśiśriyad ākulaṃ tiraścām 

13.11
    ab: avalīḍhasanābhir aśvasenaḥ prasabhaṃ khāṇḍavajātavedasā vā 
    cd: pratikartum upāgataḥ samanyuḥ kṛtamanyur yadi vā vṛkodareṇa 

13.12
    ab: balaśālitayā yathā tathā vā dhiyam ucchedaparāmayaṃ dadhānaḥ 
    cd: niyamena mayā nibarhaṇīyaḥ paramaṃ lābham arātibhaṅgam āhuḥ 

13.13
    ab: kuru tāta tapāṃsy amārgadāyī vijayāyety alam anvaśān munir mām 
    cd: balinaś ca vadhād ṛte 'sya śakyaṃ vrasaṃrakṣaṇam anyathā na kartum 

13.14
    ab: iti tena vicintya cāpanāma prathamaṃ pauruṣacihnam ālalambe 
    cd: upalabdhaguṇaḥ parasya bhede sacivaḥ śuddha ivādade ca bāṇaḥ 

13.15
    ab: anubhāvavatā guru sthiratvād avisaṃvādi dhanur dhanaṃjayena 
    cd: svabalavyasane 'pi pīḍyamānaṃ guṇavan mitram ivānatiṃ prapede 

13.16
    ab: pravikarṣaninādabhinnarandhraḥ padaviṣṭambhanipīḍitas tadānīm 
    cd: adhirohati gāṇḍivaṃ maheṣau sakalaḥ saṃśayam āruroha śailaḥ 

13.17
    ab: dadṛśe 'tha savismayaṃ śivena sthirapūrṇāyatacāpamaṇḍalasthaḥ 
    cd: racitas tisṛṇāṃ purāṃ vidhātuṃ vadham ātmeva bhayānakaḥ pareṣām 

13.18
    ab: vicakarṣa ca saṃhiteṣur uccaiś caraṇāskandananāmitācalendraḥ 
    cd: dhanurāyatabhogavāsukijyā- vadanagranthivimuktavahni śambhuḥ 

13.19
    ab: sa bhavasya bhavakṣayaikahetoḥ sitasapteś ca vidhāsyatoḥ sahārtham 
    cd: ripur āpa parābhavāya madhyaṃ prakṛtipratyayayor ivānubandhaḥ 

13.20
    ab: atha dīpitavārivāhavartmā ravavitrāsitavāraṇād avāryaḥ 
    cd: nipapāta javādiṣu pinākān mahato 'bhrād iva vaidyutaḥ kṛśānuḥ 

13.21
    ab: vrajato 'sya bṛhat patattrajanmā kṛtatārkṣyopanipātavegaśaṅkaḥ 
    cd: pratinādamahān mahoragāṇāṃ hṛdayaśrotrabhid utpapāta nādaḥ 

13.22
    ab: nayanād iva śūlinaḥ pravṛttair manaso 'py āśutaraṃ yataḥ piśaṅgaiḥ 
    cd: vidadhe vilasattaḍillatābhaiḥ kiraṇair vyomani mārgaṇasya mārgaḥ 

13.23
    ab: apayan dhanuṣaḥ śivāntikasthair vivaresadbhir abhikhyayā jihānaḥ 
    cd: yugapad dadṛśe viśan varāhaṃ tadupoḍhaiś ca nabhaścaraiḥ pṛṣatkaḥ 

13.24
    ab: sa tamālanibhe ripau surāṇāṃ ghananīhāra ivāviṣaktavegaḥ 
    cd: bhayaviplutam īkṣito nabhaḥsthair jagatīṃ grāha ivāpagāṃ jagāhe 

13.25
    ab: sapadi priyarūpaparvarekhaḥ sitalohāgranakhaḥ kham āsasāda 
    cd: kupitāntakatarjanāṅguliśrīr vyathayan prāṇabhṛtaḥ kapidhvajeṣu 

13.26
    ab: paramāstraparigrahorutejaḥ sphuradulkākṛti vikṣipan vaneṣu 
    cd: sa javena patan paraḥśatānāṃ patatāṃ vrāta ivāravaṃ vitene 

13.27
    ab: avibhāvitaniṣkramaprayāṇaḥ śamitāyāma ivātiraṃhasā saḥ 
    cd: saha pūrvataraṃ nu cittavṛtter apatitvā nu cakāra lakṣyabhedam 

13.28
    ab: sa vṛṣadhvajasāyakāvabhinnaṃ jayahetuḥ pratikāyam eṣaṇīyam 
    cd: laghu sādhayituṃ śaraḥ prasehe vidhinevārtham udīritaṃ prayatnaḥ 

13.29
    ab: avivekavṛthāśramāv ivārthaṃ kṣayalobhāv iva saṃśritānurāgam 
    cd: vijigīṣum ivānayapramādāv avasādaṃ viśikhau vininyatus tam 

13.30
    ab: atha dīrghatamaṃ tamaḥ pravekṣyan sahasā rugṇrayaḥ sa sambhrameṇa 
    cd: nipatantam ivoṣṇaraśmim urvyāṃ valayībhūtataruṃ dharāṃ ca mene 

13.31
    ab: sa gataḥ kṣitim uṣṇaśoṇitārdraḥ khuradaṃṣṭrāgranipātadāritāśmā 
    cd: asubhiḥ kṣaṇam īkṣitendrasūnir vihitāmarṣagurudhvanir nirāse 

13.32
    ab: sphuṭapauruṣam āpapāta pārthas tam atha prājyaśaraḥ śaraṃ jighṛkṣuḥ 
    cd: na tathā kṛtavedināṃ kariṣyan priyatām eti yathā kṛtāvadānaḥ 

13.33
    ab: upakāra ivāsati prayuktaḥ sthitim aprāpya mṛge gataḥ praṇāśam 
    cd: kṛtaśaktir avāṅmukho gurutvāj janitavrīḍa ivātmapauruṣeṇa 

13.34
    ab: sa samuddharatā vicintya tena svarucaṃ kīrtim ivottamāṃ dadhānaḥ 
    cd: anuyukta iva svavārtam uccaiḥ parirebhe nu bhṛśaṃ vilocanābhyām 

13.35
    ab: tatra kārmukabhṛtaṃ mahābhujaḥ paśyati sma sahasā vanecaram 
    cd: saṃnikāśayitum agrataḥ sthitaṃ śāsanaṃ kusumacāpavidviṣaḥ 

13.36
    ab: sa prayujya tanaye mahīpater ātmajātisadṛśīṃ kilānatim 
    cd: sāntvapūrvam abhinītihetukaṃ vaktum ittham upacakrame vacaḥ 

13.37
    ab: śāntatā vinayayogi mānasaṃ bhūridhāma vimalaṃ tapaḥ śrutam 
    cd: prāha te nu sadṛśī divaukasām anvavāyam avadātam ākṛtiḥ 

13.38
    ab: dīpitas tvam anubhāvasampadā gauraveṇa laghayan mahībhṛtaḥ 
    cd: rājase munir apīha kārayann ādhipatyam iva śātamanyavam 

13.39
    ab: tāpaso 'pi vibhutām upeyivān āspadaṃ tvam asi sarvasampadām 
    cd: dṛśyate hi bhavato vinā janair anvitasya sacivair iva dyutiḥ 

13.40
    ab: vismayaḥ ka iva vā jayaśriyā naiva muktir api te davīyasī 
    cd: īpsitasya na bhaved upāśrayaḥ kasya nirjitarajastamoguṇaḥ 

13.41
    ab: hrepayann ahimatejasaṃ tviṣā sa tvam ittham upapannapauruṣaḥ 
    cd: hartum arhasi varāhabhedinaṃ nainam asmadadhipasya sāyakam 

13.42
    ab: smaryate tanubhṛtāṃ sanātanaṃ nyāyyam ācaritam uttamair nṛbhiḥ 
    cd: dhvaṃsate yadi bhavādṛśas tataḥ kaḥ prayātu vada tena vartmanā 

13.43
    ab: ākumāram upadeṣṭum icchavaḥ saṃnivṛttim apathān mahāpadaḥ 
    cd: yogaśaktijitajanmamṛtyavaḥ śīlayanti yatayaḥ suśīlatām 

13.44
    ab: tiṣṭhatāṃ tapasi puṇyam āsajan sampado 'nuguṇayan sukhaiṣiṇām 
    cd: yogināṃ pariṇaman vimuktaye kena nāstu vinayaḥ satāṃ priyaḥ 

13.45
    ab: nūnam atrabhavataḥ śarākṛtiṃ sarvathāyam anuyāti sāyakaḥ 
    cd: so 'yam ity anupapannasaṃśayaḥ kāritas tvam apathe padaṃ yayā 

13.46
    ab: anyadīyaviśikhe na kevalaṃ niḥspṛhasya bhavitavyam āhṛte 
    cd: nighnataḥ paranibarhitaṃ mṛgaṃ vrīḍitavyam api te sacetasaḥ 

13.47
    ab: saṃtataṃ niśamayanta utsukā yaiḥ prayānti mudam asya sūrayaḥ 
    cd: kīrtitāni hasite 'pi tāni yaṃ vrīḍayanti caritāni māninam 

13.48
    ab: anyadoṣam iva saḥ svakaṃ guṇaṃ khyāpayet katham adhṛṣṭatājaḍaḥ 
    cd: ucyate sa khalu kāryavattayā dhig vibhinnabudhasetum arthitām 

13.49
    ab: durvacaṃ tad atha mā sma bhūn mṛgas tvāv asau yad akariṣyad ojasā 
    cd: nainam āśu yadi vāhinīpatiḥ pratyapatsyata śitena pattriṇā 

13.50
    ab: ko nv imaṃ harituraṅgam āyudha- stheyasīṃ dadhatam aṅgasaṃhatim 
    cd: vegavattaramṛte camūpater hantum arhati śareṇa daṃṣṭriṇam 

13.51
    ab: mitram iṣṭam upakāri saṃśaye medinīpatir ayaṃ tathā ca te 
    cd: taṃ virodhya bhavatā nirāsi mā sajjanaikavasatiḥ kṛtajñatā 

13.52
    ab: labhyam ekasukṛtena durlabhā rakṣitāram asurakṣyabhūtayaḥ 
    cd: svantam antavirasā jigīṣatāṃ mitralābham anu lābhasampadaḥ 

13.53
    ab: cañcalaṃ vasu nitāntam unnatā medinīm api haranty arātayaḥ 
    cd: bhūdharasthiram upeyam āgataṃ māvamaṃsta suhṛdaṃ mahīpatim 

13.54
    ab: jetum eva bhavatā tapasyate nāyudhāni dadhate mumukṣavaḥ 
    cd: prāpsyate ca sakalaṃ mahībhṛtā saṃgatena tapasaḥ phalaṃ tvayā 

13.55
    ab: vājibhūmir ibharājakānanaṃ santi ratnanicayāś ca bhūriśaḥ 
    cd: kāñcanena kim ivāsya pattriṇā kevalaṃ na sahate vilaṅghanam 

13.56
    ab: sāvalepam upalipsate parair abhyupaiti vikṛtiṃ rajasy api 
    cd: arthitas tu na mahān samīhate jīvitaṃ kimu dhanaṃ dhanāyitum 

13.57
    ab: tat tadīyaviśikhātisarjanād astu vāṃ guru yadṛcchayāgatam 
    cd: rāghavaplavagarājayor iva prema yuktam itaretarāśrayam 

13.58
    ab: nābhiyoktum anṛtaṃ tvam iṣyate kas tapasviviśikheṣu cādaraḥ 
    cd: santi bhūbhṛti śarā hi naḥ pare ye parākramavasūni vajriṇaḥ 

13.59
    ab: mārgaṇair atha tava prayojanaṃ nāthase kimu patiṃ na bhūbhṛtaḥ 
    cd: tvadvidhaṃ suhṛdam etya sa arthinaṃ kiṃ na yacchati vijitya medinīm 

13.60
    ab: tena sūrir upakāritādhanaḥ kartum icchati na yācitaṃ vṛthā 
    cd: sīdatām anubhavann ivārthināṃ veda yat praṇayabhaṅgavedanām 

13.61
    ab: śaktir arthapatiṣu svayaṃgrahaṃ prema kārayati vā niratyayam 
    cd: kāraṇadvayam idaṃ nirasyataḥ prārthanādhikabale vipatphalā 

13.62
    ab: astravedam adhigamya tattvataḥ kasya ceha bhujavīryaśālinaḥ 
    cd: jāmadagnyam apahāya gīyate tāpaseṣu caritārtham āyudham 

13.63
    ab: abhyaghāni municāpalāt tvayā yan mṛgaḥ kṣitipateḥ parigrahaḥ 
    cd: akṣamiṣṭa tad ayaṃ pramādyatāṃ saṃvṛṇoti khalu doṣam ajñatā 

13.64
    ab: janmaveṣatapasāṃ virodhinīṃ mā kṛthāḥ punar amūm apakriyām 
    cd: āpad ety ubhayalokadūṣaṇī vartamānam apathe hi durmatim 

13.65
    ab: yaṣṭum icchasi pitṝn na sāmprataṃ saṃvṛto 'rcicayiṣur divaukasaḥ 
    cd: dātum eva padavīm api kṣamaḥ kiṃ mṛge 'ṅga viśikhaṃ nyavīviśaḥ 

13.66
    ab: sajjano 'si vijahīhi cāpalaṃ sarvadā ka iva vā sahiṣyate 
    cd: vāridhīn iva yugāntavāyavaḥ kṣobhayanty anibhṛtā gurūn api 

13.67
    ab: astravedavid ayaṃ mahīpatiḥ parvatīya iti māvajīgaṇaḥ 
    cd: gopituṃ bhuvam imāṃ marutvatā śailavāsam anunīya lambhitaḥ 

13.68
    ab: tat titikṣitam idaṃ mayā muner ity avocata vacaś camūpatiḥ 
    cd: bāṇam atrabhavate nijaṃ diśann āpnuhi tvam api sarvasampadaḥ 

13.69
    ab: ātmanīnam upatiṣṭhate guṇāḥ sambhavanti viramanti cāpadaḥ 
    cd: ity anekaphalabhāji mā sma bhūd arthitā katham ivāryasaṃgame 

13.70
    ab: dṛśyatām ayam anokahāntare tigmahetipṛtanābhir anvitaḥ 
    cd: sāhivīcir iva sindhur uddhato bhūpatiḥ samayasetuvāritaḥ 

13.71
    ab: sajyaṃ dhanur vahati yo 'hipatisthavīyaḥ stheyāñ jayan harituraṅgamaketulakṣmīm 
    cd: asyānukūlaya matiṃ matimann anena sakhyā sukhaṃ samabhiyāsyasi cintitāni 

14.1
    ab: tataḥ kirātasya vacobhir uddhataiḥ parāhataḥ śaila ivārṇavāmbubhiḥ 
    cd: jahau na dhairyaṃ kupito 'pi pāṇḍavaḥ sudurgrahāntaḥkaraṇā hi sādhavaḥ 

14.2
    ab: saleśam ulliṅgitaśātraveṅgitaḥ kṛtī girāṃ vistaratattvasaṃgrahe 
    cd: ayaṃ pramāṇīkṛtakālasādhanaḥ praśāntasaṃrambha ivādade vacaḥ 

14.3
    ab: viviktavarṇābharaṇā sukhaśrutiḥ prasādayantī hṛdayāny api dviṣām 
    cd: pravartate nākṛtapuṇyakarmaṇāṃ prasannagambhīrapadā sarasvatī 

14.4
    ab: bhavanti te sabhyatamā vipaścitāṃ manogataṃ vāci niveśayanti ye 
    cd: nayanti teṣv apy upapannanaipuṇā gambhīram arthaṃ katicit prakāśatām 

14.5
    ab: stuvanti gurvīm abhidheyasampadaṃ viśuddhimukter apare vipaścitaḥ 
    cd: iti sthitāyāṃ pratipūruṣaṃ rucau sudurlabhāḥ sarvamanoramā giraḥ 

14.6
    ab: samasya sampādayatā guṇair imāṃ tvayā samāropitabhāra bhāratīm 
    cd: pragalbham ātmā dhuri dhurya vāgmināṃ vanacareṇāpi satādhiropitaḥ 

14.7
    ab: prayujya sāmācaritaṃ vilobhanaṃ bhayaṃ vibhedāya dhiyaḥ pradarśitam 
    cd: tathābhiyuktaṃ ca śilīmukhārthinā yathetaran nyāyyam ivāvabhāsate 

14.8
    ab: virodhi siddher iti kartum udyataḥ sa vāritaḥ kiṃ bhavatā na bhūpatiḥ 
    cd: hite niyojyaḥ khalu bhūtim icchatā sahārthanāśena nṛpo 'nujīvinā 

14.9
    ab: dhruvaṃ praṇāśaḥ prahitasya pattriṇaḥ śiloccaye tasya vimārgaṇaṃ nayaḥ 
    cd: na yuktam atrāryajanātilaṅghanaṃ diśaty apāyaṃ hi satām atikramaḥ 

14.10
    ab: atītasaṃkhyā vihitā mamāgninā śilāmukhāḥ khāṇḍavam attum icchatā 
    cd: anādṛtasyāmarasāyakeṣv api sthitā kathaṃ śailajanāśuge dhṛtiḥ 

14.11
    ab: yadi pramāṇīkṛtam āryaceṣṭitaṃ kim ity adoṣeṇa tiraskṛtā vayam 
    cd: ayātapūrvā parivādagocaraṃ satāṃ hi vāṇī guṇam eva bhāṣate 

14.12
    ab: guṇāpavādena tadanyaropaṇād bhṛśādhirūḍhasya samañjasaṃ janam 
    cd: dvidheva kṛtvā hṛdayaṃ nigūhataḥ sphurad asādhor vivṛṇoti vāgasiḥ 

14.13
    ab: vanāśrayāḥ kasya mṛgāḥ parigrahāḥ śṛṇāti yas tān prasabhena tasya te 
    cd: prahīyatām atra nṛpeṇa mānitā na mānitā cāsti bhavanti ca śriyaḥ 

14.14
    ab: na vartma kasmaicid api pradīyatām iti vrataṃ me vihitaṃ maharṣiṇā 
    cd: jighāṃsur asmān nihato mayā mṛgo vratābhirakṣā hi satām alaṃkriyā 

14.15
    ab: mṛgān vinighnan mṛgayuḥ svahetunā kṛtopakāraḥ katham icchatāṃ tapaḥ 
    cd: kṛpeti ced astu mṛgaḥ kṣataḥ kṣaṇād anena pūrvaṃ na mayeti kā gatiḥ 

14.16
    ab: anāyudhe sattvajighāṃsite munau kṛpeti vṛttir mahatām akṛtrimā 
    cd: śarāsanaṃ bibhrati sajyasāyakaṃ kṛtānukampaḥ sa kathaṃ pratīyate 

14.17
    ab: atho śaras tena madartham ujjhitaḥ phalaṃ ca tasya pratikāyasādhanam 
    cd: avikṣate tatra mayātmasātkṛte kṛtārthatā nanv adhikā camūpateḥ 

14.18
    ab: yad āttha kāmaṃ bhavatā sa yācyatām iti kṣamaṃ naitad analpacetasām 
    cd: kathaṃ prasahyāharaṇaiṣiṇāṃ priyaḥ parāvanatyā malinīkṛtāḥ śriyaḥ 

14.19
    ab: abhūtam āsajya viruddham īhitaṃ balād alabhyaṃ tava lipsate nṛpaḥ 
    cd: vijānato 'pi hy anayasya raudratāṃ bhavaty apāye parimohinī matiḥ 

14.20
    ab: asiḥ śarā varma dhanuś ca noccakair vivicya kiṃ prārthitam īśvareṇa te 
    cd: athāsti śaktiḥ kṛtam eva yācñayā na dūṣitaḥ śaktimatāṃ svayaṃgrahaḥ 

14.21
    ab: sakhā sa yuktaḥ kathitaḥ kathaṃ tvayā yadṛcchayāsūyati yas tapasyate 
    cd: guṇārjanocchrāyaviruddhabuddhayaḥ prakṛtyamitrā hi satām asādhavaḥ 

14.22
    ab: vayaṃ kva varṇāśramarakṣaṇocitāḥ kva jātihīnā mṛgajīvitacchidaḥ 
    cd: sahāpakṛṣṭair mahatāṃ na saṃgataṃ bhavanti gomāyusakhā na dantinaḥ 

14.23
    ab: paro 'vajānāti yad ajñatājaḍas tad unnatānāṃ na vihanti dhīratām 
    cd: samānavīryānvayapauruṣeṣu yaḥ karoty atikrāntim asau tiraskriyā 

14.24
    ab: yadā vigṛhṇāti hataṃ tadā yaśaḥ karoti maitrīm atha dūṣitā guṇāḥ 
    cd: sthitiṃ samīkṣyobhayathā parīkṣakaḥ karoty avajñopahataṃ pṛthagjanam 

14.25
    ab: mayā mṛgān hantur anena hetunā viruddham ākṣepavacas titikṣitam 
    cd: śarārtham eṣyaty atha lapsyate gatiṃ śiromaṇiṃ dṛṣṭiviṣāj jighṛkṣataḥ 

14.26
    ab: itīritākūtam anīlavājinaṃ jayāya dūtaḥ pratitarjya tejasā 
    cd: yayau samīpaṃ dhvajinīm upeyuṣaḥ prasannarūpasya virūpacakṣuṣaḥ 

14.27
    ab: tato 'pavādena patākinīpateś cacāla nirhrādavatī mahācamūḥ 
    cd: yugāntavātābhihateva kurvatī ninādam ambhonidhivīcisaṃhatiḥ 

14.28
    ab: raṇāya jaitraḥ pradiśann iva tvarāṃ taraṅgitālambitaketusaṃtatiḥ 
    cd: puro balānāṃ saghanāmbuśīkaraḥ śanaiḥ pratasthe surabhiḥ samīraṇaḥ 

14.29
    ab: jayāravakṣveḍitanādamūrchitaḥ śarāsanajyātalavāraṇadhvaniḥ 
    cd: asambhavanbhūdhararājakukṣiṣu prakampayan gām avatastare diśaḥ 

14.30
    ab: niśātaraudreṣu vikāsatāṃ gataiḥ pradīpayadbhiḥ kakubhām ivāntaram 
    cd: vanesadāṃ hetiṣu bhinnavigrahair vipusphure raśmimato marīcibhiḥ 

14.31
    ab: udūḍhavakṣaḥsthagitaikadiṅmukho vikṛṣṭavisphāritacāpamaṇḍalaḥ 
    cd: vitatya pakṣadvayam āyataṃ babhau vibhur guṇānām uparīva madhyagaḥ 

14.32
    ab: sugeṣu durgeṣu ca tulyavikramair javād ahaṃpūrvikayā yiyāsubhiḥ 
    cd: gaṇair avicchedaniruddham ābabhau vanaṃ nirucchvāsam ivākulākulam 

14.33
    ab: tirohitaśvabhranikuñcarodhasaḥ samaśnuvānāḥ sahasātiriktatām 
    cd: kirātasainyair apidhāya recitā bhuvaḥ kṣaṇaṃ nimnatayeva bhejire 

14.34
    ab: pṛthūruparyastabṛhallatātatir javānilāghūrṇitaśālacandanā 
    cd: gaṇādhipānāṃ paritaḥ prasāriṇī vanāny avāñcīva cakāra saṃhatiḥ 

14.35
    ab: tataḥ sadarpaṃ pratanuṃ tapasyayā madasrutikṣāmam ivaikavāraṇam 
    cd: parijvalantaṃ nidhanāya bhūbhṛtāṃ dahantam āśā iva jātavedasam 

14.36
    ab: anādaropāttadhṛtaikasāyakaṃ jaye 'nukūle suhṛdīva saspṛham 
    cd: śanair apūrṇapratikārapelave niveśayantaṃ nayane balodadhau 

14.37
    ab: niṣaṇṇam āpatpratikārakāraṇe śarāsane dhairya ivānapāyini 
    cd: alaṅghanīyaṃ prakṛtāv api sthitaṃ nivātaniṣkampam ivāpagāpatim 

14.38
    ab: upeyuṣīṃ bibhratam antakadyutiṃ vadhād adūre patitasya daṃṣṭriṇaḥ 
    cd: puraḥ samāveśitasatpaśuṃ dvijaiḥ patiṃ paśūnām iva hūtam adhvare 

14.39
    ab: nijena nītaṃ vijitānyagauravaṃ gabhīratāṃ dhairyaguṇena bhūyasā 
    cd: vanodayeneva ghanoruvīrudhā samandhakārīkṛtam uttamācalam 

14.40
    ab: maharṣabhaskandham anūnakaṃdharaṃ bṛhacchilāvapraghanena vakṣasā 
    cd: samujjihīrṣuṃ jagatīṃ mahābharāṃ mahāvarāhaṃ mahato 'rṇavād iva 

14.41
    ab: harinmaṇiśyāmam udagravigrahaṃ prakāśamānaṃ paribhūya dehinaḥ 
    cd: manuṣyabhāve puruṣaṃ purātanaṃ sthitaṃ jalādarśa ivāṃśumālinam 

14.42
    ab: gurukriyārambhaphalair alaṃkṛtaṃ gatiṃ pratāpasya jagatpramāthinaḥ 
    cd: gaṇāḥ samāsedur anīlavājinaṃ tapātyaye toyaghanā ghanā iva 

14.43
    ab: yathāsvam āśaṃsitavikramāḥ purā muniprabhāvakṣatatejasaḥ pare 
    cd: yayuḥ kṣaṇād apratipattimūḍhatāṃ mahānubhāvaḥ pratihanti pauruṣam 

14.44
    ab: tataḥ prajahre samam eva tatra tair apekṣitānyonyabalopapattibhiḥ 
    cd: mahodayānām api saṃghavṛttitāṃ sahāyasādhyāḥ pradiśanti siddhayaḥ 

14.45
    ab: kirātasainyād urucāpanoditāḥ samaṃ samutpetur upāttaraṃhasaḥ 
    cd: mahāvanād unmanasaḥ khagā iva pravṛttapattradhvanayaḥ śilīmukhāḥ 

14.46
    ab: gabhīrarandhreṣu bhṛśaṃ mahībhṛtaḥ pratisvanair unnamitena sānuṣu 
    cd: dhanurninādena javād upeyuṣā vibhidyamānā iva dadhvanur diśaḥ 

14.47
    ab: vidhūnayantī gahanāni bhūruhāṃ tirohitopāntanabhodigantarā 
    cd: mahīyasī vṛṣṭir ivānileritā ravaṃ vitene gaṇamārgaṇāvaliḥ 

14.48
    ab: trayīm ṛtūnām anilāśinaḥ sataḥ prayāti poṣaṃ vapuṣi prahṛṣyataḥ 
    cd: raṇāya jiṣṇor viduṣeva satvaraṃ ghanatvam īye śithilena varmaṇā 

14.49
    ab: patatsu śastreṣu vitatya rodasī samantatas tasya dhanur dudhūṣataḥ 
    cd: saroṣam ulkeva papāta bhīṣaṇā baleṣu dṛṣṭir vinipātaśaṃsinī 

14.50
    ab: diśaḥ samūhann iva vikṣipann iva prabhāṃ raver ākulayann ivānilam 
    cd: muniś cacāla kṣayakāladāruṇaḥ kṣitiṃ saśailāṃ calayann iveṣubhiḥ 

14.51
    ab: vimuktam āśaṃsitaśatrunirjayair anekam ekāvasaraṃ vanecaraiḥ 
    cd: sa nirjaghānāyudham antarā śaraiḥ kriyāphalaṃ kāla ivātipātitaḥ 

14.52
    ab: gataiḥ pareṣām avibhāvanīyatāṃ nivārayadbhir vipadaṃ vidūragaiḥ 
    cd: bhṛśaṃ babhūvopacito bṛhatphalaiḥ śarair upāyair iva pāṇḍunandanaḥ 

14.53
    ab: divaḥ pṛthivyāḥ kakubhāṃ nu maṇḍalāt patanti bimbād uta tigmatejasaḥ 
    cd: sakṛd vikṛṣṭād atha kārmukān muneḥ śarāḥ śarīrād iti te 'bhimenire 

14.54
    ab: gaṇādhipānām avidhāya nirgataiḥ parāsutāṃ marmavidāraṇair api 
    cd: javād atīye himavān adhomukhaiḥ kṛtāparādhair iva tasya pattribhiḥ 

14.55
    ab: dviṣāṃ kṣatīr yāḥ prathame śilāmukhā vibhidya dehāvaraṇāni cakrire 
    cd: na tāsu pete viśikhaiḥ punar muner aruṃtudatvaṃ mahatāṃ hy agocaraḥ 

14.56
    ab: samujjhitā yāvadarāti niryatī sahaiva cāpān munibāṇasaṃhatiḥ 
    cd: prabhā himāṃśor iva paṅkajāvaliṃ nināya saṃkocam umāpateś camūm 

14.57
    ab: ajihmam ojiṣṭham amogham aklamaṃ kriyāsu bahvīṣu pṛthaṅ niyojitam 
    cd: prasehire sādayituṃ na sāditāḥ śaraugham utsāham ivāsya vidviṣaḥ 

14.58
    ab: śivadhvajinyaḥ pratiyodham agrataḥ sphurantam ugeṣumayūkhamālinam 
    cd: tam ekadeśastham anekadeśagā nidadhyur arkaṃ yugapat prajā iva 

14.59
    ab: muneḥ śaraugheṇa tadugraraṃhasā balaṃ prakopād iva viṣvag āyatā 
    cd: vidhūnitaṃ bhrāntim iyāya saṅginīṃ mahānileneva nidāghajaṃ rajaḥ 

14.60
    ab: tapobalenaiṣa vidhāya bhūyasīs tanūr adṛśyāḥ svid iṣūn nirasyati 
    cd: amuṣya māyāvihataṃ nihanti naḥ pratīpam āgatya kim u svam āyudham 

14.61
    ab: hṛtā guṇair asya bhayena vā munes tirohitāḥ svit praharanti devatāḥ 
    cd: kathaṃ nv amī saṃtatam asya sāyakā bhavanty aneke jaladher ivormayaḥ 

14.62
    ab: jayena kaccid viramed ayaṃ raṇād bhaved api svasti carācarāya vā 
    cd: tatāpa kīrṇā nṛpasūnumārgaṇair iti pratarkākulitā patākinī 

14.63
    ab: amarṣiṇā kṛtyam iva kṣamāśrayaṃ madoddhateneva hitaṃ priyaṃ vacaḥ 
    cd: balīyasā tad vidhineva pauruṣaṃ balaṃ nirastaṃ na rarāja jiṣṇunā 

14.64
    ab: pratidiśaṃ plavagādhipalakṣmaṇā viśikhasaṃhatitāpitamūrtibhiḥ 
    cd: ravikaraglapitair iva vāribhiḥ śivabalaiḥ parimaṇḍalatā dadhe 

14.65
    ab: pravitataśarajālacchannaviśvāntarāle vidhuvati dhanur āvir maṇḍalaṃ pāṇḍusūnau 
    cd: katham api jayalakṣmīr bhūtabhūtā vihātuṃ viṣamanayanasenāpakṣapātaṃ viṣehe 

15.1
    ab: atha bhūtāni vārtraghna- śarebhyas tatra tatrasuḥ 
    cd: bheje diśaḥ parityakta- maheṣvāsā ca sā camūḥ 

15.2
    ab: apaśyadbhir iveśānaṃ raṇān nivavṛte gaṇaiḥ 
    cd: muhyatīva hi kṛcchreṣu sambhramajvalitaṃ manaḥ 

15.3
    ab: khaṇḍitāśaṃsayā teṣāṃ parāṅmukhatayā tayā 
    cd: āviveśa kṛpā ketau kṛtoccairvānaraṃ naram 

15.4
    ab: āsthām ālambya nīteṣu vaśaṃ kṣudreṣv arātiṣu 
    cd: vyaktim āyāti mahatāṃ māhātmyam anukampayā 

15.5
    ab: sa sāsiḥ sāsusūḥ sāso yeyāyeyāyayāyayaḥ 
    cd: lalau līlāṃ lalo 'lolaḥ śaśīśaśiśuśīḥ śaśan 

15.6
    ab: trāsajihmaṃ yataś caitān mandam evānviyāya saḥ 
    cd: nātipīḍayituṃ bhagnān icchanti hi mahaujasaḥ 

15.7
    ab: athāgre hasatā sāci- sthitena sthirakīrtinā 
    cd: senānyā te jagadire kiṃcidāyastacetasā 

15.8
    ab: mā vihāsiṣṭa samaraṃ samarantavyasaṃyataḥ 
    cd: kṣataṃ kṣuṇṇāsuragaṇair agaṇair iva kiṃ yaśaḥ 

15.9
    ab: vivasvadaṃśusaṃśleṣa- dviguṇīkṛtatejasaḥ 
    cd: amī vo mogham udgūrṇā hasantīva mahāsayaḥ 

15.10
    ab: vane 'vane vanasadāṃ mārgaṃ mārgam upeyuṣām 
    cd: vāṇair bāṇaiḥ samāsaktaṃ śaṅke 'śaṃ kena śāmyati 

15.11
    ab: pātitottuṅgamāhātmyaiḥ saṃhṛtāyatakīrtibhiḥ 
    cd: gurvīṃ kām āpadaṃ hantuṃ kṛtam āvṛttisāhasam 

15.12
    ab: nāsuro 'yaṃ na vā nāgo dharasaṃstho na rākṣasaḥ 
    cd: nā sukho 'yaṃ navābhogo dharaṇistho hi rājasaḥ 

15.13
    ab: mandam asyann iṣulatāṃ ghṛṇayā munir eṣa vaḥ 
    cd: praṇudaty āgatāvajñaṃ jaghaneṣu paśūn iva 

15.14
    ab: na nonanunno 'nunneno na nā nānānanā nanu 
    cd: nunno 'nunno na nunneno nānenānunnanun na nut 

15.15
    ab: varaṃ kṛtadhvastaguṇād atyantam aguṇaḥ pumān 
    cd: prakṛtyā hy amaṇiḥ śreyān nālaṃkāraś cyutopalaḥ 

15.16
    ab: syandanā no caturagāḥ surebhā vāvipattayaḥ 
    cd: syandanā no ca turagāḥ surebhāvā vipattayaḥ 

15.17
    ab: bhavadbhir adhunārāti- parihāpitapauruṣaiḥ 
    cd: hradair ivārkaniṣpītaiḥ prāptaḥ paṅko durutsahaḥ 

15.18
    ab: vetraśākakuje śaile 'leśaije 'kukaśātrave 
    cd: yāta kiṃ vidiśo jetuṃ tuñjeśo divi kiṃtayā 

15.19
    ab: ayaṃ vaḥ klaibyam āpannān dṛṣṭapṛṣṭhān arātinā 
    cd: icchatīśaś cyutācārān dārān iva nigopitum 

15.20
    ab: nanu ho mathanā rāgho ghorā nāthamaho nu na 
    cd: tayadātavadā bhīmā mābhīdā bata dāyata 

15.21
    ab: kiṃ tyaktāpāstadevatva- mānuṣyakaparigrahaiḥ 
    cd: jvalitānyaguṇair gurvī sthitā tejasi mānyatā 

15.22
    ab: niśitāsirato 'bhīko nyejate 'maraṇā rucā 
    cd: sārato na virodhī naḥ svābhāso bharavān uta 

15.23
    ab: tanuvārabhaso bhāsvān adhīro 'vinatorasā 
    cd: cāruṇā ramate janye ko 'bhīto rasitāśini 

15.24
    ab: nirbhinnapātitāśvīya- niruddharathavartmani 
    cd: hatadvipanagaṣṭhyūta- rudhirāmbunadākule 

15.25
    ab: devākānini kāvāde vāhikāsvasvakāhi vā 
    cd: kākārebhabhare kākā nisvabhavyavyabhasvani 

15.26
    ab: pranṛttaśavavitrasta- turagākṣiptasārathau 
    cd: mārutāpūrṇatūṇīra- vikruṣṭahatasādini 

15.27
    ab: sasattvaratide nityaṃ sadarāmarṣanāśini 
    cd: tvarādhikakasannāde ramakatvam akarṣati 

15.28
    ab: āsure lokavitrāsa- vidhāyini mahāhave 
    cd: yuṣmābhir unnatiṃ nītaṃ nirastam iha pauruṣam 

15.29
    ab: iti śāsati senānyāṃ gacchatas tān anekadhā 
    cd: niṣidhya hasatā kiṃcit tatra tasthe 'ndhakāriṇā 

15.30
    ab: munīṣudahanātaptāṃl lajjayā nivivṛtsataḥ 
    cd: śivaḥ prahlādayāmāsa tān niṣedhahimāmbunā 

15.31
    ab: dūnās te 'ribalād ūnā nirebhā bahu menire 
    cd: bhītāḥ śitaśarābhītāḥ śaṃkaraṃ tatra śaṃkaram 

15.32
    ab: maheṣujaladhau śatror vartamānā duruttare 
    cd: prāpya pāram iveśānam āśaśvāsa patākinī 

15.33
    ab: sa babhāra raṇāpetāṃ camūṃ paścād avasthitām 
    cd: puraḥ sūryād upāvṛttāṃ chāyām iva mahātaruḥ 

15.34
    ab: muñcatīśe śarāñ jiṣṇau pinākasvanapūritaḥ 
    cd: dadhvāna dhvanayann āśāḥ sphuṭann iva dharādharaḥ 

15.35
    ab: tadgaṇā dadṛśur bhīmaṃ citrasaṃsthā ivācalāḥ 
    cd: vismayena tayor yuddhaṃ citrasaṃsthā ivācalāḥ 

15.36
    ab: parimohayamāṇena śikṣālāghavalīlayā 
    cd: jaiṣṇavī viśikhaśreṇī parijahre pinākinā 

15.37
    ab: avadyan patriṇaḥ śambhoḥ sāyakair avasāyakaiḥ 
    cd: pāṇḍavaḥ paricakrāma śikṣayā raṇaśikṣayā 

15.38
    ab: cāracuñcuś cirārecī cañcaccīrarucā rucaḥ 
    cd: cacāra ruciraś cāru cārair ācāracañcuraḥ 

15.39
    ab: sphuratpiśaṅgamaurvīkaṃ dhunānaḥ sa bṛhaddhanuḥ 
    cd: dhṛtolkānalayogena tulyam aṃśumatā babhau 

15.40
    ab: pārthabāṇāḥ paśupater āvavrur viśikhāvalim 
    cd: payomuca ivārandhrāḥ sāvitrīm aṃśusaṃhatim 

15.41
    ab: śaravṛṣṭiṃ vidhūyorvīm udastāṃ savyasācinā 
    cd: rurodha mārgaṇair mārgaṃ tapanasya trilocanaḥ 

15.42
    ab: tena vyātenire bhīmā bhīmārjanaphalānanāḥ 
    cd: na nānukampya viśikhāḥ śikhādharajavāsasaḥ 

15.43
    ab: dyuviyadgāminī tāra- saṃrāvavihataśrutiḥ 
    cd: haimīṣumālā śuśubhe vidyutām iva saṃhatiḥ 

15.44
    ab: vilaṅghya patriṇāṃ paṅktiṃ bhinnaḥ śivaśilīmukhaiḥ 
    cd: jyāyo vīryaṃ samāśritya na cakampe kapidhvajaḥ 

15.45
    ab: jagatīśaraṇe yukto harikāntaḥ sudhāsitaḥ 
    cd: dānavarṣīkṛtāśaṃso nāgarāja ivābabhau 

15.46
    ab: viphalīkṛtayatnasya kṣatabāṇasya śambhunā 
    cd: gāṇḍīvadhanvanaḥ khebhyo niścacāra hutāśanaḥ 

15.47
    ab: sa piśaṅgajaṭāvaliḥ kirann urutejaḥ parameṇa manyunā 
    cd: jvalitauṣadhijātavedasā himaśailena samaṃ vididyute 

15.48
    ab: śataśo viśikhān avadyate bhṛśam asmai raṇavegaśāline 
    cd: prathayann anivāryavīryatāṃ prajigāyeṣum aghātukaṃ śivaḥ 

15.49
    ab: śambho dhanurmaṇḍalataḥ pravṛttaṃ taṃ maṇḍalād aṃśum ivāṃśubhartuḥ 
    cd: nivārayiṣyan vidadhe sitāśvaḥ śilīmukhacchāyavṛtāṃ dharitrīm 

15.50
    ab: ghanaṃ vidāryārjunabāṇapūgaṃ sasārabāṇo 'yug alocanasya 
    cd: ghanaṃ vidāryārjunabāṇapūgaṃ sasāra bāṇo 'yugalocanasya 

15.51
    ab: rujan pareṣūn bahudhāśupātino muhuḥ śaraughair apavārayan diśaḥ 
    cd: calācalo 'neka iva kriyāvaśān maharṣisaṃghair bubudhe dhanaṃjayaḥ 

15.52
    ab: vikāśam īyur jagatīśamārgaṇā vikāśam īyur jagatīśamārgaṇāḥ 
    cd: vikāśam īyur jagatīśamārgaṇā vikāśam īyur jagatīśamārgaṇāḥ 

15.53
    ab: sampaśyatām iti śivena vitāyamānaṃ lakṣmīvataḥ kṣitipates tanayasya vīryam 
    cd: aṅgāny abhinnam api tattvavidāṃ munīnāṃ romāñcam añcitataraṃ bibharāmbabhūvuḥ 

16.1
    ab: tataḥ kirātādhipater alaghvīm ājikriyāṃ vīkṣya vivṛddhamanyuḥ 
    cd: sa tarkayāmāsa viviktatarkaś ciraṃ vicinvann iti kāraṇāni 

16.2
    ab: madasrutiśyāmitagaṇḍalekhāḥ krāmanti vikrāntanarādhirūḍhāḥ 
    cd: sahiṣṇavo neha yudhām abhijñā nāgā nagocchrāyam ivākṣipantaḥ 

16.3
    ab: vicitrayā citrayateva bhinnāṃ rucaṃ raveḥ ketanaratnabhāsā 
    cd: mahārathaughena na saṃniruddhāḥ payodamandradhvaninā dharitrī 

16.4
    ab: samullasatprāsamahormimālaṃ parisphuraccāmaraphenapaṅkti 
    cd: vibhinnamaryādam ihātanoti nāśvīyam āśā jaladher ivāmbhaḥ 

16.5
    ab: hatāhatety uddhatabhīṣmaghoṣaiḥ samujjhitā yoddhṛbhir abhyamitram 
    cd: na hetayaḥ prāptataḍittviṣaḥ khe vivasvadaṃśujvalitāḥ patanti 

16.6
    ab: abhyāyataḥ saṃtatadhūmadhūmraṃ vyāpi prabhājālam ivāntakasya 
    cd: rajaḥ pratūrṇāśvarathāṅganunnaṃ tanoti na vyomani mātariśvā 

16.7
    ab: bhūreṇunā rāsabhadhūsareṇa tirohite vartmani locanānām 
    cd: nāsty atra tejasvibhir utsukānām ahni pradoṣaḥ surasundarīṇām 

16.8
    ab: rathāṅgasaṃkrīḍitam aśvaheṣā bṛhanti mattadvipabṛṃhitāni 
    cd: saṃgharṣayogād iva mūrchitāni hrādaṃ nigṛhṇanti na dundubhīnām 

16.9
    ab: asmin yaśaḥpauruṣalolupānām arātibhiḥ pratyurasaṃ kṣatānām 
    cd: mūrchāntarāyaṃ muhur ucchinatti nāsāraśītaṃ kariśīkarāmbhaḥ 

16.10
    ab: asṛṅnadīnām upacīyamānair vidārayadbhiḥ padavīṃ dhvajinyāḥ 
    cd: ucchrāyam āyānti na śoṇitaughaiḥ paṅkair ivāśyānaghanais taṭāni 

16.11
    ab: parikṣate vakṣasi dantidantaiḥ priyāṅkaśītā nabhasaḥ patantī 
    cd: neha pramohaṃ priyasāhasānāṃ mandāramālā viralīkaroti 

16.12
    ab: niṣādisaṃnāhamaṇiprabhaughe parīyamāṇe kariśīkareṇa 
    cd: arkatviṣonmīlitam abhyudeti na khaṇḍam ākhaṇḍalakārmukasya 

16.13
    ab: mahībhṛtā pakṣavateva bhinnā vigāhya madhyaṃ paravāraṇena 
    cd: nāvartamānā ninadanti bhīmam apāṃ nidher āpa iva dhvajinyaḥ 

16.14
    ab: mahārathānāṃ pratidantyanīkam adhisyadasyandanam utthitānām 
    cd: āmūlalūnair atimanyuneva mātaṅgahastair vriyate na panthāḥ 

16.15
    ab: dhṛtotpalāpīḍa iva priyāyāḥ śiroruhāṇāṃ śithilaḥ kalāpaḥ 
    cd: na barhabhāraḥ patitasya śaṅkor niṣādivakṣaḥsthalam ātanoti 

16.16
    ab: ujjhatsu saṃhāra ivāstasaṃkhyam ahnāya tejasviṣu jīvitāni 
    cd: lokatrayāsvādanalolajihvaṃ na vyādadāty ānanam atra mṛtyuḥ 

16.17
    ab: iyaṃ ca durvāramahārathānām ākṣipya vīryaṃ mahatāṃ balānām 
    cd: śaktir mamāvasyati hīnayuddhe saurīva tārādhipadhāmni dīptiḥ 

16.18
    ab: māyā svid eṣā mativibhramo vā dhvastaṃ nu me vīryam utāham anyaḥ 
    cd: gāṇḍīvamuktā hi yathā purā me parākramante na śarāḥ kirāte 

16.19
    ab: puṃsaḥ padaṃ madhyamam uttamasya dvidheva kurvan dhanuṣaḥ praṇādaiḥ 
    cd: nūnaṃ tathā naiṣā yathāsya veṣaḥ pracchannam apy ūhayate hi ceṣṭā 

16.20
    ab: dhanuḥ prabandhadhvanitaṃ ruṣeva sakṛd vikṛṣṭā vitateva maurvī 
    cd: saṃdhānam utkarṣam iva vyudasya muṣṭer asambheda ivāpavarge 

16.21
    ab: aṃsāv avaṣṭabdhanatau samādhiḥ śirodharāyā rahitaprayāsaḥ 
    cd: dhṛtā vikārāṃs tyajatā mukhena prasādalakṣmīḥ śaśalāñchanasya 

16.22
    ab: prahīyate kāryavaśāgateṣu sthāneṣu viṣṭabdhatayā na dehaḥ 
    cd: sthitaprayāteṣu sasauṣṭhavaś ca lakṣyeṣu pātaḥ sadṛśaḥ śarāṇām 

16.23
    ab: parasya bhūyān vivare 'bhiyogaḥ prasahya saṃrakṣaṇam ātmarandhre 
    cd: bhīṣme 'py asambhāvyam idaṃ gurau vā na sambhavaty eva vanecareṣu 

16.24
    ab: aprākṛtasyāhavadurmadasya nivāryam asyāstrabalena vīryam 
    cd: alpīyaso 'py āmayatulyavṛtter mahāpakārāya ripor vivṛddhiḥ 

16.25
    ab: sa sampradhāryaivam ahāryasāraḥ sāraṃ vineṣyan sagaṇasya śatroḥ 
    cd: prasvāpanāstraṃ drutam ājahāra dhvāntaṃ ghanānaddha ivārdharātraḥ 

16.26
    ab: prasaktadāvānaladhūmadhūmrā nirundhatī dhāma sahasraraśmeḥ 
    cd: mahāvanānīva mahātamisrā chāyā tatāneśabalāni kālī 

16.27
    ab: āsāditā tatprathamaṃ prasahya pragalbhatāyāḥ padavīṃ harantī 
    cd: sabheva bhīmā vidadhe gaṇānāṃ nidrā nirāsaṃ pratibhāguṇasya 

16.28
    ab: gurusthirāṇy uttamavaṃśajatvād vijñātasārāṇy anuśīlanena 
    cd: kecit samāśritya guṇān vitāni suhṛtkulānīva dhanūṃṣi tasthuḥ 

16.29
    ab: kṛtāntadurvṛtta ivāpareṣāṃ puraḥ pratidvandvini pāṇḍavāstre 
    cd: atarkitaṃ pāṇitalān nipetuḥ kriyāphalānīva tadāyudhāni 

16.30
    ab: aṃsasthalaiḥ kecid abhinnadhairyāḥ skandheṣu saṃśleṣavatāṃ tarūṇām 
    cd: madena mīlannayanāḥ salīlaṃ nāgā iva srastakarā niṣeduḥ 

16.31
    ab: tirohitendor atha śambhumūrdhnaḥ praṇamyamānaṃ tapasāṃ nivāsaiḥ 
    cd: sumeruśṛṅgād iva bimbam ārkaṃ piśaṅgam uccair udiyāya tejaḥ 

16.32
    ab: chāyāṃ vinirdhūya tamomayīṃ tāṃ tattvasya saṃvittir ivāpavidyām 
    cd: yayau vikāsaṃ dyutir indumauler ālokam abhyādiśatī gaṇebhyaḥ 

16.33
    ab: tviṣāṃ tatiḥ pāṭalitāmbuvāhā sā sarvataḥ pūrvasarīva saṃdhyā 
    cd: nināya teṣāṃ drutam ullasantī vinidratāṃ locanapaṅkajāni 

16.34
    ab: pṛthagvidhāny astravirāmabuddhāḥ śastrāṇi bhūyaḥ pratipedire te 
    cd: muktā vitānena balāhakānāṃ jyotīṃṣi ramyā iva digvibhāgāḥ 

16.35
    ab: dyaur unnanāmeva diśaḥ praseduḥ sphuṭaṃ visasre savitur mayūkhaiḥ 
    cd: kṣayaṃ gatāyām iva yāmavatyāṃ punaḥ samīyāya dinaṃ dinaśrīḥ 

16.36
    ab: mahāstradurge śithilaprayatnaṃ digvāraṇeneva pareṇa rugṇe 
    cd: bhujaṅgapāśān bhujavīryaśālī prabandhanāya prajighāya jiṣṇuḥ 

16.37
    ab: jihvāśatāny ullasayanty ajasraṃ lasattaḍillolaviṣānalāni 
    cd: trāsān nirastāṃ bhujagendrasenā nabhaścarais tatpadavīṃ vivavre 

16.38
    ab: diṅnāgahastākṛtim udvahadbhir bhogaiḥ praśastāsitaratnanīlaiḥ 
    cd: rarāja sarpāvalir ullasantī taraṅgamāleva nabhorṇavasya 

16.39
    ab: niḥśvāsadhūmaiḥ sthagitāṃśujālaṃ phaṇāvatām utphaṇamaṇḍalānām 
    cd: gacchann ivāstaṃ vapur abhyuvāha vilocanānāṃ sukham uṣṇaraśmiḥ 

16.40
    ab: prataptacāmīkarabhāsureṇa diśaḥ prakāśena piśaṅgayantyaḥ 
    cd: niścakramuḥ prāṇaharekṣaṇānāṃ jvālā maholkā iva locanebhyaḥ 

16.41
    ab: ākṣiptasampātam apetaśobham udvahni dhūmākkuladigvibhāgam 
    cd: vṛtaṃ nabho bhogikulair avasthāṃ paroparuddhasya purasya bheje 

16.42
    ab: tam āśu cakṣuḥśravasāṃ samūhaṃ mantreṇa tārkṣyodayakāraṇena 
    cd: netā nayeneva paropajāpaṃ nivārayāmāsa patiḥ paśūnām 

16.43
    ab: pratighnatībhiḥ kṛtamīlitāni dyulokabhājām api locanāni 
    cd: garutmatā saṃhatibhir vihāyaḥ kṣaṇaprakāśābhir ivāvatene 

16.44
    ab: tataḥ suparṇavrajapakṣajanmā nānāgatir maṇḍalayañ javena 
    cd: jarattṛṇānīva viyan nināya vanaspatīnāṃ gahanāni vāyuḥ 

16.45
    ab: manaḥśilābhaṅganibhena paścān nirudhyamānaṃ nikareṇa bhāsām 
    cd: vyūḍhair urobhiś ca vinudyamānaṃ nabhaḥ sasarpeva puraḥ khagānām 

16.46
    ab: darīmukhair āsavarāgatāmraṃ vikāsi rukmacchadadhāma pītvā 
    cd: javānilāghūrṇitasānujālo himācalaḥ kṣība ivācakampe 

16.47
    ab: pravṛttanaktaṃdivasaṃdhidīptair nabhastalaṃ gāṃ ca piśaṅgayaṣṭiḥ 
    cd: antarhitārkaiḥ paritaḥ patadbhiś chāyāḥ samācikṣipire vanānām 

16.48
    ab: sa bhogasaṃghaḥ śamam ugradhāmnāṃ sainyena ninye vinatāsutānām 
    cd: mahādhvare vidhyapacāradoṣaḥ karmāntareṇeva mahodayena 

16.49
    ab: sāphalyam astre ripupauruṣasya kṛtvā gate bhāgya iavāpavargam 
    cd: anindhanasya prasabhaṃ samanyuḥ samādade 'straṃ jvalanasya jiṣṇuḥ 

16.50
    ab: ūrdhvaṃ tiraścīnam adhaś ca kīrṇair jvālāsaṭair laṅghitameghapaṅktiḥ 
    cd: āyastasiṃhākṛtir utpapāta prāṇyantam icchann iva jātavedāḥ 

16.51
    ab: bhittveva bhābhiḥ savitur mayūkhāñ jajvāla viṣvag visṛtasphuliṅgaḥ 
    cd: vidīryamāṇāśmaninādadhīraṃ dhvaniṃ vitanvann akṛśaḥ kṛśānuḥ 

16.52
    ab: cayān ivādrīn iva tuṅgaśṛṅgān kvacit purāṇīva hiraṇmayāni 
    cd: mahāvanānīva ca kiṃśukānām attāna vahniḥ pavanānuvṛttyā 

16.53
    ab: muhuś calatpallavalohinībhir uccaiḥ śikhābhiḥ śikhino 'valīḍhāḥ 
    cd: taleṣu muktāviśadā babhūvuḥ sāndrāñjjanaśyāmarucaḥ payodāḥ 

16.54
    ab: lilikṣatīva kṣayakālaraudre lokaṃ vilolārciṣi rohitāśve 
    cd: pinākinā hūtamahāmbuvāham astraṃ punaḥ pāśabhṛtaḥ praṇinye 

16.55
    ab: tato dharitrīdharatulyarodhasas taḍillatāliṅgitanīlamūrtayaḥ 
    cd: adhomukhākāśasarinnipātinīr apaḥ prasaktaṃ mumucuḥ payomucaḥ 

16.56
    ab: parāhatadhvastaśikhe śikhāvato vapuṣy adhikṣiptasamiddhatejasi 
    cd: kṛtāspadās tapta ivāyasi dhvaniṃ payonipātāḥ prathame vitenire 

16.57
    ab: mahānale bhinnasitābhrapātibhiḥ sametya sadyaḥ kathanena phenatām 
    cd: vrajadbhir ārdrendhanavat parikṣayaṃ jalair vitene divi dhūmasaṃtatiḥ 

16.58
    ab: svaketubhiḥ pāṇḍuranīlapāṭalaiḥ samāgatāḥ śakradhanuḥprabhābhidaḥ 
    cd: asaṃsthitām ādadhire vibhāvasor vicitracīnāṃśukacārutāṃ tviṣaḥ 

16.59
    ab: jalaughasaṃmūrchanamūrchitasvanaḥ prasaktavidyullasitaidhitadyutiḥ 
    cd: praśāntim eṣyan dhṛtadhūmamaṇḍalo babhūva bhūyān iva tatra pāvakaḥ 

16.60
    ab: pravṛddhasindhūrmicayasthavīyasāṃ cayair vibhinnāḥ payasāṃ prapedire 
    cd: upāttasaṃdhyārucibhiḥ sarūpatāṃ payodavicchedalavaiḥ kṛśānavaḥ 

16.61
    ab: upaity anantadyutir apy asaṃśayaṃ vibhinnamūlo 'nudayāya saṃkṣayam 
    cd: tathā hi toyaughavibhinnasaṃhatiḥ sa havyavāhaḥ prayayau parābhavam 

16.62
    ab: atha vihitavidheyair āśu muktā vitānair asitanaganitambaśyāmabhāsāṃ ghanānām 
    cd: vikasadamaladhāmnāṃ prāpa nīlotpalānāṃ śriyam adhikaviśuddhāṃ vahnidāhād iva dyauḥ 

16.63
    ab: iti vividham udāse savyasācī yad astraṃ bahusamaranayajñaḥ sādayiṣyann arātim 
    cd: vidhir iva viparītaḥ pauruṣaṃ nyāyavṛtteḥ sapadi tad upaninye riktatāṃ nīlakaṇṭhaḥ 

16.64
    ab: vītaprabhāvatanur apy atanuprabhāvaḥ pratyācakāṅkṣa jayinīṃ bhujavīryalakṣmīm 
    cd: astreṣu bhūtapatināpahṛteṣu jiṣṇur varṣiṣyatā dinakṛteva jaleṣu lokaḥ 

17.1
    ab: athāpadām uddharaṇakṣameṣu mitreṣv ivāstreṣu tirohiteṣu 
    cd: dhṛtiṃ guruśrīr guruṇābhipuṣyan svapauruṣeṇeva śarāsanena 

17.2
    ab: bhūriprabhāveṇa raṇābhiyogāt prīto vijihmaś ca tadīyavṛddhyā 
    cd: spaṣṭo 'py avispaṣṭavapuḥprakāśaḥ sarpanmahādhūma ivādrivahniḥ 

17.3
    ab: tejaḥ samāśritya parair ahāryaṃ nijaṃ mahanmitram ivorudhairyam 
    cd: āsādayann askhalitasvabhāvaṃ bhīme bhujālambam ivāridurge 

17.4
    ab: vaṃśocitatvād abhimānavatyā samprāptayā sampriyatām asubhyaḥ 
    cd: samakṣam āditsitayā pareṇa vadhveva kīrtyā paritapyamānaḥ 

17.5
    ab: patiṃ nagānām iva baddhamūlam unmūlayiṣyaṃs tarasā vipakṣam 
    cd: laghuprayatnaṃ nigṛhītavīryas trimārgagāvega iveśvareṇa 

17.6
    ab: saṃskāravattvād ramayatsu cetaḥ prayogaśikṣāguṇabhūṣaṇeṣu 
    cd: jayaṃ yathārtheṣu śareṣu pārthaḥ śabdeṣu bhāvārtham ivāśaśaṃse 

17.7
    ab: bhūyaḥ samādhānavivṛddhatejā naivaṃ purā yuddham iti vyathāvān 
    cd: sa nirvavāmāsram amarṣanunnaṃ viṣaṃ mahānāga ivekṣaṇābhyām 

17.8
    ab: tasyāhavāyāsavilolamauleḥ saṃrambhatāmrāyatalocanasya 
    cd: nirvāpayiṣyann iva roṣataptaṃ prasnāpayāmāsa mukhaṃ nidāghaḥ 

17.9
    ab: krodhāndhakārāntarito raṇāya bhrūbhedarekhāḥ sa babhāra tisraḥ 
    cd: ghanoparuddhaḥ prabhavāya vṛṣṭer ūrdhvāṃśurājīr iva tigmaraśmiḥ 

17.10
    ab: sa pradhvanayyāmbudanādi cāpaṃ hastena diṅnāga ivādriśṛṅgam 
    cd: balāni śambhor iṣubhis tatāpa cetāṃsi cintābhir ivāśarīraḥ 

17.11
    ab: sadvāditevābhiniviṣṭabuddhau guṇābhyasūyeva vipakṣapāte 
    cd: agocare vāg iva copareme śaktiḥ śarāṇāṃ śitikaṇṭhakāye 

17.12
    ab: umāpatiṃ pāṇḍusutapraṇunnāḥ śilīmukhā na vyathayāṃbabhūvuḥ 
    cd: abhyutthitasyādripater nitambam arkasya pādā iva haimanasya 

17.13
    ab: samprīyamāṇo 'nubabhūva tīvraṃ parākramaṃ tasya patir gaṇānām 
    cd: viṣāṇabhedaṃ himavān asahyaṃ vaprānatasyeva suradvipasya 

17.14
    ab: tasmai hi bhāroddharaṇe samarthaṃ pradāsyatā bāhum iva pratāpam 
    cd: ciraṃ viṣehe 'bhibhavas tadānīṃ sa kāraṇānām api kāraṇena 

17.15
    ab: pratyāhataujāḥ kṛtasattvavegaḥ parākramaṃ jyāyasi yas tanoti 
    cd: tejāṃsi bhānor iva niṣpatanti yaśāṃsi vīryajvalitāni tasya 

17.16
    ab: dṛṣṭāvadānād vyathate 'rilokaḥ pradhvaṃsam eti vyathitāc ca tejaḥ 
    cd: tejovihīnaṃ vijahāti darpaḥ śāntārciṣaṃ dīpam iva prakāśaḥ 

17.17
    ab: tataḥ prayātyastamadāvalepaḥ sa jayyatāyāḥ padavīṃ jigīṣoḥ 
    cd: gandhena jetuḥ pramukhāgatasya pratidvipasyeva mataṅgajaughaḥ 

17.18
    ab: evaṃ pratidvandviṣu tasya kīrtiṃ maulīndulekhāviśadāṃ vidhāsyan 
    cd: iyeṣa paryāyajayāvasādāṃ raṇakriyāṃ śambhur anukrameṇa 

17.19
    ab: muner vicitrair iṣubhiḥ sa bhūyān ninye vaśaṃ bhūtapater balaughaḥ 
    cd: sahātmalābhena samutpatadbhir jātisvabhāvair iva jīvalokaḥ 

17.20
    ab: vitanvatas tasya śarāndhakāraṃ trastāni sainyāni ravaṃ niśemuḥ 
    cd: pravarṣataḥ saṃtatavepathūni kṣapāghanasyeva gavāṃ kulāni 

17.21
    ab: sa sāyakān sādhvasaviplutānāṃ kṣipan pareṣām atisauṣṭhavena 
    cd: śaśīva doṣāvṛtalocanānāṃ vibhidyamānaḥ pṛthag ābabhāse 

17.22
    ab: kṣobheṇa tenātha gaṇādhipānāṃ bhedaṃ yayav ākṛtir īśvarasya 
    cd: taraṅgakampena mahāhradānāṃ chāyāmayasyeva dinasya kartuḥ 

17.23
    ab: prasedivāṃsaṃ na tam āpa kopaḥ kutaḥ parasmin puruṣe vikāraḥ 
    cd: ākāravaiṣamyam idaṃ ca bheje durlakṣyacihnā mahatāṃ hi vṛttiḥ 

17.24
    ab: visphāryamāṇasya tato bhujābhyāṃ bhūtāni bhartrā dhanur antakasya 
    cd: bhinnākṛtiṃ jyāṃ dadṛśuḥ sphurantīṃ kruddhasya jihvām iva takṣakasya 

17.25
    ab: svyāpasavyadhvanitogracāpaṃ pārthaḥ kirātādhipam āśaśaṅke 
    cd: paryāyasampāditakarṇatālaṃ yantā gajaṃ vyālam ivāparāddhaḥ 

17.26
    ab: nijaghnire tasya hareṣujālaiḥ patanti vṛndāni śilīmukhānām 
    cd: ūrjasvibhiḥ sindhumukhāgatāni yādāṃsi yādobhir ivāmburāśeḥ 

17.27
    ab: vibhedam antaḥ padavīnirodhaṃ vidhvaṃsanaṃ cāviditaprayogaḥ 
    cd: netārilokeṣu karoti yad yat tat tac cakārāsya śareṣu śambhuḥ 

17.28
    ab: soḍhāvagītaprathamāyudhasya krodhojjhitair vegitayā patadbhiḥ 
    cd: chinnair api trāsitavāhinīkaiḥ pete kṛtārthair iva tasya bāṇaiḥ 

17.29
    ab: alaṃkṛtānām ṛjutāguṇena gurūpadiṣṭāṃ gatim āsthitānām 
    cd: satām ivāparvaṇi mārgaṇānāṃ bhaṅgaḥ sa jiṣṇor dhṛtim unmamātha 

17.30
    ab: bāṇacchidas te viśikhāḥ smarārer avāṅmukhībhūtaphalāḥ patantaḥ 
    cd: akhaṇḍitaṃ pāṇḍavasāyakebhyaḥ kṛtasya sadyaḥ pratikāram āpuḥ 

17.31
    ab: citrīyamāṇān atilāghavena pramāthinas tān bhavamārgaṇānām 
    cd: samākulāyā nicakhāna dūraṃ bāṇān dhvajinyā hṛdayeṣv arātiḥ 

17.32
    ab: tasyātiyatnād atiricyamāne parākrame 'nyonyaviśeṣaṇena 
    cd: hantā purāṃ bhūri pṛṣatkavarṣaṃ nirāsa naidāgha ivāmbu meghaḥ 

17.33
    ab: anāmṛśantaḥ kvacid eva marma priyaiṣiṇānuprahitāḥ śivena 
    cd: suhṛtprayuktā iva narmavādāḥ śarā muneḥ prītikarā babhūvuḥ 

17.34
    ab: astraiḥ samānām atirekiṇīṃ vā paśyanīṣūṇām api tasya śaktim 
    cd: viṣādavaktavyabalaḥ pramāthī svam ālalambe balam indumauliḥ 

17.35
    ab: tapas tapovīryasamuddhatasya pāraṃ yiyāsoḥ samarārṇavasya 
    cd: maheṣujālāny akhilāni jiṣṇor arkaḥ payāṃsīva samācacāma 

17.36
    ab: rikte savisrambham ath+arjunasya niṣaṅgavaktre nipatāta pāṇiḥ 
    cd: anyadvipāpītajale satarṣaṃ mataṅgajasyeva nagāśmarandhre 

17.37
    ab: cyute sa tasminn iṣudhau śarārthād dhvastārthasāre sahaseva bandhau 
    cd: tatkālamoghapraṇayaḥ prapede nirvācyatākāma ivābhimukhyam 

17.38
    ab: āghaṭṭayāmāsa gatāgatābhyāṃ sāvegam agrāṅgulir asya tūṇau 
    cd: vidheyamārge matir utsukasya nayaprayogāv iva gāṃ jigīṣoḥ 

17.39
    ab: babhāra śūnyākṛtir arjunas tau maheṣudhī vītamaheṣujālau 
    cd: yugāntasaṃśuṣkajalau vijihmaḥ pūrvāparau loka ivāmburāśī 

17.40
    ab: tenātimittena tathā na pārthas tayor yathā riktatayānutepe 
    cd: svām āpadaṃ projjhya vipattimagnaṃ śocanti santo hy upakāripakṣam 

17.41
    ab: pratikriyāyai vidhuraḥ sa tasmāt kṛcchreṇa viśleṣam iyāya hastaḥ 
    cd: parāṅmukhatve 'pi kṛtopakārāt tūṇīmukhān mitrakulād ivāryaḥ 

17.42
    ab: paścātkriyā tūṇayugasya bhartur jajñe tadānīm upakāriṇīva 
    cd: sambhāvanāyām adharīkṛtāyāṃ patyuḥ puraḥ sāhasam āsitavyam 

17.43
    ab: taṃ śambhur ākṣiptamaheṣujālaṃ lohaiḥ śarair marmasu nistutoda 
    cd: hṛttottaraṃ tattvavicāramadhye vakteva doṣair gurubhir vipakṣam 

17.44
    ab: jahāra cāsmād acireṇa varma jvalanmaṇidyotitahaimalekham 
    cd: caṇḍaḥ pataṅgān marudekanīlaṃ taḍitvataḥ khaṇḍam ivāmbudasya 

17.45
    ab: vikośanirdhautatanor mahāseḥ phaṇāvataś ca tvaci vicyutāyām 
    cd: pratidvipābaddharuṣaḥ samakṣaṃ nāgasya cākṣiptamukhacchadasya 

17.46
    ab: vibodhitasya dhvaninā ghanānāṃ harer apetasya ca śailarandhrāt 
    cd: nirastadhūmasya ca rātrivahner vinā tanutreṇa ruciṃ sa bheje 

17.47
    ab: acittatāyām api nāma yuktām anūrdhvatāṃ prāpya tadīyakṛcchre 
    cd: mahīṃ gatau tāv iṣudhī tadānīṃ vivavratuś cetanayeva yogam 

17.48
    ab: sthitaṃ viśuddhe nabhasīva sattve dhāmnā tapovīryamayena yuktam 
    cd: śastrābhighātais tam ajasram īśas tvaṣṭā vivasvantam ivollilekha 

17.49
    ab: saṃrambhavegojjhitavedaneṣu gātreṣu bāhiryam upāgateṣu 
    cd: muner babhūvāgaṇiteṣurāśer lauhas tiraskāra ivātmamanyuḥ 

17.50
    ab: tato 'nupūrvāyatavṛttabāhuḥ śrīmān kṣarallohitadigdhadehaḥ 
    cd: āskandya vegena vimuktanādaḥ kṣitiṃ vidhunvann iva pārṣṇighātaiḥ 

17.51
    ab: sāmyaṃ gatenāśaninā maghonaḥ śaśāṅkakhaṇḍākṛtipāṇḍureṇa 
    cd: śambhuṃ bibhitsur dhanuṣā jaghāna stambaṃ viṣāṇena mahān ivebhaḥ 

17.52
    ab: rayeṇa sā saṃnidadhe patantī bhavodbhavenātmani cāpayaṣṭiḥ 
    cd: samuddhatā sindhur anekamārgā pare sthitenaujasi jahnuneva 

17.53
    ab: vikārmukaḥ karmasu śocanīyaḥ paricyutaudārya ivopacāraḥ 
    cd: vicikṣipe śūlabhṛtā salīlaṃ sa patribhir dūram adūrapātaiḥ 

17.54
    ab: upoḍhakalyāṇaphalo 'bhirakṣan vīravrataṃ puṇyaraṇāśramasthaḥ 
    cd: japopavāsair iva saṃyatātmā tepe munis tair iṣubhiḥ śivasya 

17.55
    ab: tato 'grabhūmiṃ vyavasāyasiddheḥ sīmānam anyair atidustaraṃ saḥ 
    cd: tejaḥśriyām āśrayam uttamāsiṃ sākṣād ahaṃkāram ivālalambe 

17.56
    ab: śarān avadyann anavadyakarmā cacāra citraṃ pravicāramārgaiḥ 
    cd: hastena nistriṃśabhṛtā sa dīptaḥ sārkāṃśunā vāridhir ūrmiṇeva 

17.57
    ab: yathā nije vartmani bhāti bhābhiś cyāyāmayaś cāpsu sahasraraśmiḥ 
    cd: tathā nabhasy āśu raṇasthalīṣu spaṣṭadvimūrtir dadṛśe sa bhūtaiḥ 

17.58
    ab: śivapraṇunnena śilīmukhena tsarupradeśād apavarjitāṅgaḥ 
    cd: jvalann asis tasya papāta pāṇer ghanasya vaprād iva vaidyuto 'gniḥ 

17.59
    ab: ākṣiptacāpāvaraṇeṣujālaś chinnottamāsiḥ sa mṛdhe 'vadhūtaḥ 
    cd: riktaḥ prakāśaś ca babhūva bhūmer utsāditodyāna iva pradeśaḥ 

17.60
    ab: sa khaṇḍanaṃ prāpya parād amarṣavān bhujadvitīyo 'pi vijetum icchayā 
    cd: sasarja vṛṣṭiṃ parirugṇapādapāṃ dravetareṣāṃ payasām ivāśmanām 

17.61
    ab: nīrandhraṃ parigamite kṣayaṃ pṛṣatkair bhūtānām adhipatinā śilāvitāne 
    cd: ucchrāyasthagitanabhodigantarālaṃ cikṣepa kṣitiruhajālam indrasūnuḥ 

17.62
    ab: niḥśeṣaṃ śakalitavalkalāṅgasāraiḥ kurvadbhir bhuvam abhitaḥ kaṣāyacitrām 
    cd: īśānaḥ sakusumapallavair nagais tair ātene balim iva raṅgadevatābhyaḥ 

17.63
    ab: unmajjan makara ivāmārāpagāyā vegena pratimukham etya bāṇanadyāḥ 
    cd: gāṇḍīvī kanakaśilānibhaṃ bhujābhyām ājaghne viṣam avilocanasya vakṣaḥ 

17.64
    ab: abhilaṣata upāyaṃ vikramaṃ kīrtilakṣmyor asugamam arisainyair aṅkam abhyāgatasya 
    cd: janaka iva śiśutve supriyasyaikasūnor avinayam api sehe pāṇḍavasya smarāriḥ 

18.1
    ab: tata udagra iva dvirade munau raṇam upeyuṣi bhīmabhujāyudhe 
    cd: dhanur apāsya sabāṇadhi śaṃkaraḥ pratijaghāna ghanair iva muṣṭibhiḥ 

18.2
    ab: harapṛthāsutayor dhvanir utpatann amṛdusaṃvalitāṅgulipāṇijaḥ 
    cd: sphuṭadanalpaśilāravadāruṇaḥ pratinanāda darīṣu darībhṛtaḥ 

18.3
    ab: śivabhujāhatibhinnapṛthukṣatīḥ sukham ivānubabhūva kapidhvajaḥ 
    cd: ka iva nāma bṛhanmanasāṃ bhaved anukṛter api sattvavatāṃ kṣamaḥ 

18.4
    ab: vraṇamukhacyutaśoṇitaśīkara- sthagitaśailataṭābhabhujāntaraḥ 
    cd: abhinavauṣasarāgabhṛtā babhau jaladhareṇa samānam umāpatiḥ 

18.5
    ab: urasi śūlabhṛtaḥ prahitā muhuḥ pratihatiṃ yayur arjunamuṣṭayaḥ 
    cd: bhṛśarayā iva sahyamahībhṛtaḥ pṛthuni rodhasi sindhumahormayaḥ 

18.6
    ab: nipatite 'dhiśirodharam āyate samam aratniyuge 'yugacakṣuṣaḥ 
    cd: tricatureṣu padeṣu kirīṭinā lulitadṛṣṭi madād iva caskhale 

18.7
    ab: abhibhavoditamanyuvidīpitaḥ samabhisṛtya bhṛśaṃ javam ojasā 
    cd: bhujayugena vibhajya samādade śaśikalābharaṇasya bhujadvayam 

18.8
    ab: pravavṛte 'tha mahāhavamallayor acalasaṃcalanāharaṇo raṇaḥ 
    cd: karaṇaśṛṅkhalasaṃkalanāgurur gurubhujāyudhagarvitayos tayoḥ 

18.9
    ab: ayam asau bhagavān uta pāṇḍavaḥ sthitam avāṅ muninā śaśimaulinā 
    cd: samadhirūḍham ajena nu jiṣṇunā svid iti vegavaśān mumuhe gaṇaiḥ 

18.10
    ab: pracalite calitaṃ sthitam āsthite vinamite natam unnatam unnatau 
    cd: vṛṣakapidhvajayor asahiṣṇunā muhur abhāvabhayād iva bhūbhṛtā 

18.11
    ab: karaṇaśṛṅkhalaniḥsṛtayos tayoḥ kṛtabhujadhvani valgu vivalgatoḥ 
    cd: caraṇapātanipātitarodharasaḥ prasasṛpuḥ saritaḥ paritaḥ sthalīḥ 

18.12
    ab: viyati vegapariplutam antarā samabhisṛtya rayeṇa kapidhvajaḥ 
    cd: caraṇayoś caraṇānamitakṣitir nijagṛhe tisṛṇāṃ jayinaṃ purām 

18.13
    ab: vismitaḥ sapadi tena karmaṇā karmaṇāṃ kṣayakaraḥ paraḥ pumān 
    cd: kṣeptukāmam avanau tam aklamaṃ niṣpipeṣa parirabhya vakṣasā 

18.14
    ab: tapasā tathā na mudam asya yayau bhagavān yathā vipulasattvatayā 
    cd: guṇasaṃhateḥ samatiriktam aho nijam eva sattvam upakāri satām 

18.15
    ab: atha himaśucibhasmabhūṣitaṃ śirasi virājitam indulekhayā 
    cd: svavapur atimanoharaṃ haraṃ dadhatam udīkṣya nanāma pāṇḍavaḥ 

18.16
    ab: sahaśaradhi nijaṃ tathā kārmukaṃ vapur atanu tathaiva saṃvarmitam 
    cd: nihitam api tathaiva paśyann asiṃ vṛṣabhagatir upāyayau vismayam 

18.17
    ab: siṣicur avanim ambuvāhāḥ śanaiḥ surakusumam iyāya citraṃ divaḥ 
    cd: vimalaruci bhṛśaṃ nabho dundubher dhvanir akhilam anāhatasyānaśe 

18.18
    ab: āseduṣāṃ gotrabhido 'nuvṛttyā gopāyakānāṃ bhuvanatrayasya 
    cd: rociṣṇuratnāvalibhir vimānair dyaur ācitā tārakiteva reje 

18.19
    ab: haṃsā bṛhantaḥ surasadmavāhāḥ saṃhrādikaṇṭhābharaṇāḥ patantaḥ 
    cd: cakruḥ prayatnena vikīryamāṇair vyomnaḥ pariṣvaṅgam ivāgrapakṣaiḥ 

18.20
    ab: muditamadhuliho vitānīkṛtāḥ sraja upari vitatya sātānikīḥ 
    cd: jalada iva niṣedivāṃsaṃ vṛṣe marudupasukhayāṃbabhūveśvaram 

18.21
    ab: kṛtadhṛti parivanditenoccakair gaṇapatibhir abhinnaromodgamaiḥ 
    cd: tapasi kṛtaphale phalajyāyasī stutir iti jagade hareḥ sūnunā 

18.22
    ab: śaraṇaṃ bhavantam atikāruṇikaṃ bhava bhaktigamyam adhigamya janāḥ 
    cd: jitamṛtyavo 'jita bhavanti bhaye sasurāsurasya jagataḥ śaraṇam 

18.23
    ab: vipad eti tāvad avasādakarī na ca kāmasampad abhikāmayate 
    cd: na namanti caikapuruṣaṃ puruṣās tava yāvad īśa na natiḥ kriyate 

18.24
    ab: saṃsevante dānaśīlā vimuktya sampaśyanto janmaduḥkhaṃ pumāṃsaḥ 
    cd: yanniḥsaṅgas tvaṃ phalasyānatebhyas tat kāruṇyaṃ kevalaṃ na svakāryam 

18.25
    ab: prāpyate yad iha dūram agatvā yat phalaty aparalokagatāya 
    cd: tīrtham asti na bhavārṇavabāhyaṃ sārvakāmikam ṛte bhavatas tat 

18.26
    ab: vrajati śuci padaṃ tv ati prītimān pratihatam atir eti ghorāṃ gatim 
    cd: iyam anagha nimittaśaktiḥ parā tava varada na cittabhedaḥ kvacit 

18.27
    ab: dakṣiṇāṃ praṇatadakṣiṇa mūrtiṃ tattvataḥ śivakarīm aviditvā 
    cd: rāgiṇāpi vihitā tava bhaktyā saṃsmṛtir bhava bhavaty abhavāya 

18.28
    ab: dṛṣṭvā dṛśyāny ācaraṇīyāni vidhāya prekṣākārī yāti padaṃ muktam apāyaiḥ 
    cd: samyagdṛṣṭis tasya paraṃ paśyati yas tvāṃ yaś copāsti sādhu vidheyaṃ sa vidhatte 

18.29
    ab: yuktāḥ svaśaktyā munayaḥ prajānāṃ hitopadeśair upakāravantaḥ 
    cd: samucchinatsi tvam acintyadhāmā karmāṇy upetasya duruttarāṇi 

18.30
    ab: saṃnibaddham apahartum ahāryaṃ bhūri durgatibhayaṃ bhuvanānām 
    cd: adbhutākṛtim imām atimāyas tvaṃ bibharṣi karuṇāmaya māyām 

18.31
    ab: na rāgi cetaḥ paramā vilāsitā vadhūḥ śarīre 'sti na cāsti manmathaḥ 
    cd: namaskriyā coṣasi dātur ity aho nisargadurbodham idaṃ tavehitam 

18.32
    ab: tavottarīyaṃ karicarma sāṅgajaṃ jvalanmaṇiḥ sāraśanaṃ mahānahiḥ 
    cd: srag āsyapaṅktiḥ śavabhasma candanaṃ kalā himāṃśoś ca samaṃ cakāsati 

18.33
    ab: avigrahasyāpy atulena hetunā sametabhinnadvayamūrti tiṣṭhataḥ 
    cd: tavaiva nānyasya jagatsu dṛśyate viruddhaveṣābharaṇasya kāntatā 

18.34
    ab: ātmalābhapariṇāmanirodhair bhūtasaṃgha iva na tvam upetaḥ 
    cd: tena sarvabhuvanātiga loke nopamānam asi nāpy upemayaḥ 

18.35
    ab: tvam antakaḥ sthāvarajaṅgamānāṃ tvayā jagat prāṇiti deva viśvam 
    cd: tvaṃ yogināṃ hetuphale ruṇatsi tvaṃ kāraṇaṃ kāraṇakāraṇānām 

18.36
    ab: rakṣobhiḥ suramanujair diteḥ sutair vā yal lokeṣv avikalam āptam ādhipatyam 
    cd: pāvinyāḥ śaraṇagatārtihāriṇe tan māhātmyaṃ bhava bhavate namaskriyāyāḥ 

18.37
    ab: tarasā bhuvanāni yo bibharti dhvanati brahma yataḥ paraṃ pavitram 
    cd: parito duritāni yaḥ punīte śiva tasmai pavanātane namas te 

18.38
    ab: bhavataḥ smaratāṃ sadāsane jayini brahmamaye niṣeduṣām 
    cd: dahate bhavabījasaṃtatiṃ śikhine 'nekaśikhāya te namaḥ 

18.39
    ab: ābādhāmaraṇabhayārciṣā cirāya pluṣṭebhyo bhava mahatā bhavānalena 
    cd: nirvāṇaṃ samupagamena yacchate te bījānāṃ prabhava namo 'stu jīvanāya 

18.40
    ab: yaḥ sarveṣām āvarītā varīyān sarvair bhāvair nāvṛto 'nādiniṣṭhaḥ 
    cd: mārgātītāyendriyāṇāṃ namas te 'vijñeyāya vyomarūpāya tasmai 

18.41
    ab: aṇīyase viśvavidhāriṇe namo namo 'ntikasthāya namo davīyase 
    cd: atītya vācāṃ manasāṃ ca gocaraṃ sthitāya te tatpataye namo namaḥ 

18.42
    ab: asaṃvidānasya mameśa saṃvidāṃ titikṣituṃ duścaritaṃ tvam arhasi 
    cd: virodhya mohāt punar abhyupeyuṣāṃ gatir bhavān eva durātmanāpi 

18.43
    ab: āstikyaśuddham avataḥ priyadharma dharmaṃ dharmātmajasya vihitāgasi śatruvarge 
    cd: samprāpnuyāṃ vijayam īśa yayā samṛddhyā tāṃ bhūtanātha vibhutāṃ vitarāhaveṣu 

18.44
    ab: iti nigaditavantaṃ sūnum uccair maghonaḥ praṇataśirasam īśaḥ sādaraṃ sāntvayitvā 
    cd: jvaladanalaparītaṃ raudram astraṃ dadhānaṃ dhanurupapadam asmai vedam abhyādideśa 

18.45
    ab: sa piṅgākṣaḥ śrīmān bhuvanamahanīyena mahasā tanuṃ bhīmāṃ bibhrat triguṇaparivārapraharaṇaḥ 
    cd: parītyeśānaṃ triḥ stutibhir upagītaḥ suragaṇaiḥ sutaṃ pāṇḍor vīraṃ jaladam iva bhāsvān abhiyayau 

18.46
    ab: atha śaśadharamauler abhyanujñām avāpya tridaśapatipurogāḥ pūrṇakāmāya tasmai 
    cd: avitathaphalam āśirvādam āropayanto vijayi vividham astraṃ lokapālā viteruḥ 

18.47
    ab: asaṃhāryotsāhaṃ jayinam udayaṃ prāpya tarasā dhuraṃ gurvīṃ voḍhuṃ sthitam anavasādāya jagataḥ 
    cd: svadhāmnā lokānāṃ tam upari kṛtasthānam amarās tapolakṣmyā dīptaṃ dinakṛtam ivoccair upajaguḥ 

18.48
    ab: vraja jaya ripulokaṃ pādapadmānataḥ san gadita iti śivena ślāghito devasaṃghaiḥ 
    cd: nijagṛham atha gatvā sādaraṃ pāṇḍuputro dhṛtagurujayalakṣmīr dharmasūnuṃ nanāma 

