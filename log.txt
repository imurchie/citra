1.1
    ab: asty uttarasyāṃ diśi devatātmā himālayo nāma nagādhirājaḥ 
    cd: pūrvāparau toyanidhī vigāhya sthitaḥ pṛthivyā iva mānadaṇḍaḥ 

1.2
    ab: yaṃ sarvaśailāḥ parikalpya vatsaṃ merau sthite dogdhari dohadakṣe 
    cd: bhāsvanti ratnāni mahauṣadhīś ca pṛthūpadiṣṭāṃ duduhur dharitrīm 

1.3
    ab: anantaratnaprabhavasya yasya himaṃ na saubhāgyavilopi jātam 
    cd: eko hi doṣo guṇasaṃnipāte nimajjatīndoḥ kiraṇeṣv ivāṅkaḥ 

1.4
    ab: yaś cāpsarovibhramamaṇḍanānāṃ saṃpādayitrīṃ śikharair bibharti 
    cd: balāhakacchedavibhaktarāgām akālasaṃdhyām iva dhātumattām 

1.5
    ab: āmekhalaṃ saṃcaratāṃ ghanānāṃ cchāyām adhaḥsānugatāṃ niṣevya 
    cd: udvejitā vṛṣṭibhir āśrayante śṛṅgāṇi yasyātapavanti siddhāḥ 

1.6
    ab: padaṃ tuṣārasrutidhautaraktaṃ yasminn adṛṣṭvāpi hatadvipānām 
    cd: vidanti mārgaṃ nakharandhramuktair muktāphalaiḥ kesariṇāṃ kirātāḥ 

1.7
    ab: nyastākṣarā dhāturasena yatra bhūrjatvacaḥ kuñjarabinduśoṇāḥ 
    cd: vrajanti vidyādharasundarīṇām anaṅgalekhakriyayopayogam 

1.8
    ab: yaḥ pūrayan kīcakarandhrabhāgān darīmukhotthena samīraṇena 
    cd: udgāsyatām icchati kiṃnarāṇāṃ tānapradāyitvam ivopagantum 

1.9
    ab: kapolakaṇḍūḥ karibhir vinetuṃ vighaṭṭitānāṃ saraladrumāṇām 
    cd: yatra srutakṣīratayā prasūtaḥ sānūni gandhaḥ surabhīkaroti 

1.10
    ab: vanecarāṇāṃ vanitāsakhānāṃ darīgṛhotsaṅganiṣaktabhāsaḥ 
    cd: bhavanti yatrauṣadhayo rajanyām atailapūrāḥ suratapradīpāḥ 

1.11
    ab: udvejayaty aṅgulipārṣṇibhāgān mārge śilībhūtahime 'pi yatra 
    cd: na durvahaśroṇipayodharārtā bhindanti mandāṃ gatim aśvamukhyaḥ 

1.12
    ab: divākarād rakṣati yo guhāsu līnaṃ divā bhītam ivāndhakāram 
    cd: kṣudre 'pi nūnaṃ śaraṇaṃ prapanne mamatvam uccaiḥśirasāṃ satīva 

1.13
    ab: lāṅgūlavikṣepavisarpiśobhair itas tataś candramarīcigauraiḥ 
    cd: yasyārthayuktaṃ girirājaśabdaṃ kurvanti vālavyajanaiś camaryaḥ 

1.14
    ab: yatrāṃśukākṣepavilajjitānāṃ yadṛcchayā kiṃpuruṣāṅganānām 
    cd: darīgṛhadvāravilambibimbās tiraskariṇyo jaladā bhavanti 

1.15
    ab: bhāgīrathīnirjharasīkarāṇāṃ voḍhā muhuḥ kampitadevadāruḥ 
    cd: yad vāyur anviṣṭamṛgaiḥ kirātair āsevyate bhinnaśikhaṇḍibarhaḥ 

1.16
    ab: saptarṣihastāvacitāvaśeṣāṇy adho vivasvān parivartamānaḥ 
    cd: padmāni yasyāgrasaroruhāṇi prabodhayaty ūrdhvamukhair mayūkhaiḥ 

1.17
    ab: yajñāṅgayonitvam avekṣya yasya sāraṃ dharitrīdharaṇakṣamaṃ ca 
    cd: prajāpatiḥ kalpitayajñabhāgaṃ śailādhipatyaṃ svayam anvatiṣṭhat 

1.18
    ab: sa mānasīṃ merusakhaḥ pitṝṇāṃ kanyāṃ kulasya sthitaye sthitijñaḥ 
    cd: menāṃ munīnām api mānanīyām ātmānurūpāṃ vidhinopayeme 

1.19
    ab: kālakrameṇātha tayoḥ pravṛtte svarūpayogye surataprasaṅge 
    cd: manoramaṃ yauvanam udvahantyā garbho 'bhavad bhūdhararājapatnyāḥ 

1.20
    ab: asūta sā nāgavadhūpabhogyaṃ mainākam ambhonidhibaddhasakhyam 
    cd: kruddhe 'pi pakṣacchidi vṛtraśatrāv avedanājñaṃ kuliśakṣatānām 

1.21
    ab: athāvamānena pituḥ prayuktā dakṣasya kanyā bhavapūrvapatnī 
    cd: satī satī yogavisṛṣṭadehā tāṃ janmane śailavadhūṃ prapede 

1.22
    ab: sā bhūdharāṇām adhipena tasyāṃ samādhimatyām udapādi bhavyā 
    cd: samyakprayogād aparikṣatāyāṃ nītāv ivotsāhaguṇena saṃpat 

1.23
    ab: prasannadik pāṃsuviviktavātaṃ śaṅkhasvanānantarapuṣpavṛṣṭi 
    cd: śarīriṇāṃ sthāvarajaṅgamānāṃ sukhāya tajjanmadinaṃ babhūva 

1.24
    ab: tayā duhitrā sutarāṃ savitrī sphuratprabhāmaṇḍalayā cakāse 
    cd: vidūrabhūmir navameghaśabdād udbhinnayā ratnaśalākayeva 

1.25
    ab: dine dine sā parivardhamānā labdhodayā cāndramasīva lekhā 
    cd: pupoṣa lāvaṇyamayān viśeṣāñ jyotsnāntarāṇīva kalāntarāṇi 

1.26
    ab: tāṃ pārvatīty ābhijanena nāmnā bandhupriyāṃ bandhujano juhāva 
    cd: u meti mātrā tapaso niṣiddhā paścād umākhyāṃ sumukhī jagāma 

1.27
    ab: mahībhṛtaḥ putravato 'pi dṛṣṭis tasminn apatye na jagāma tṛptim 
    cd: anantapuṣpasya madhor hi cūte dvirephamālā saviśeṣasaṅgā 

1.28
    ab: prabhāmahatyā śikhayeva dīpas trimārgayeva tridivasya mārgaḥ 
    cd: saṃskāravatyeva girā manīṣī tayā sa pūtaś ca vibhūṣitaś ca 

1.29
    ab: mandākinīsaikatavedikābhiḥ sā kandukaiḥ kṛtrimaputrakaiś ca 
    cd: reme muhur madhyagatā sakhīnāṃ krīḍārasaṃ nirviśatīva bālye 

1.30
    ab: tāṃ haṃsamālāḥ śaradīva gaṅgāṃ mahauṣadhiṃ naktam ivātmabhāsaḥ 
    cd: sthiropadeśām upadeśakāle prapedire prāktanajanmavidyāḥ 

1.31
    ab: asaṃbhṛtaṃ maṇḍanam aṅgayaṣṭer anāsavākhyaṃ karaṇaṃ madasya 
    cd: kāmasya puṣpavyatiriktam astraṃ bālyāt paraṃ sātha vayaḥ prapede 

1.32
    ab: unmīlitaṃ tūlikayeva citraṃ sūryāṃśubhir bhinnam ivāravindam 
    cd: babhūva tasyāś caturasraśobhi vapur vibhaktaṃ navayauvanena 

1.33
    ab: abhyunnatāṅguṣṭhanakhaprabhābhir nikṣepaṇād rāgam ivodgirantau 
    cd: ājahratus taccaraṇau pṛthivyāṃ sthalāravindaśriyam avyavasthām 

1.34
    ab: sā rājahaṃsair iva saṃnatāṅgī gateṣu līlāñcitavikrameṣu 
    cd: vyanīyata pratyupadeśalubdhair āditsubhir nūpurasiñjitāni 

1.35
    ab: vṛttānupūrve ca na cātidīrghe jaṅghe śubhe sṛṣṭavatas tadīye 
    cd: śeṣāṅganirmāṇavidhau vidhātur lāvaṇya utpādya ivāsa yatnaḥ 

1.36
    ab: nāgendrahastās tvaci karkaśatvād ekāntaśaityāt kadalīviśeṣāḥ 
    cd: labdhvāpi loke pariṇāhi rūpaṃ jātās tadūrvor upamānabāhyāḥ 

1.37
    ab: etāvatā nanv anumeyaśobhaṃ kāñcīguṇasthānam aninditāyāḥ 
    cd: āropitaṃ yad giriśena paścād ananyanārīkamanīyam aṅkam 

1.38
    ab: tasyāḥ praviṣṭā natanābhirandhraṃ rarāja tanvī navalomarājiḥ 
    cd: nīvīm atikramya sitetarasya tanmekhalāmadhyamaṇer ivārciḥ 

1.39
    ab: madhyena sā vedivilagnamadhyā valitrayaṃ cāru babhāra bālā 
    cd: ārohaṇārthaṃ navayauvanena kāmasya sopānam iva prayuktam 

1.40
    ab: anyonyam utpīḍayad utpalākṣyāḥ stanadvayaṃ pāṇḍu tathā pravṛddham 
    cd: madhye yathā śyāmamukhasya tasya mṛṇālasūtrāntaram apy alabhyam 

1.41
    ab: śirīṣapuṣpādhikasaukumāryau bāhū tadīyāv iti me vitarkaḥ 
    cd: parājitenāpi kṛtau harasya yau kaṇṭhapāśau makaradhvajena 

1.42
    ab: kaṇṭhasya tasyāḥ stanabandhurasya muktākalāpasya ca nistalasya 
    cd: anyonyaśobhājananād babhūva sādhāraṇo bhūṣaṇabhūṣyabhāvaḥ 

1.43
    ab: candraṃ gatā padmaguṇān na bhuṅkte padmāśritā cāndramasīm abhikhyām 
    cd: umāmukhaṃ tu pratipadya lolā dvisaṃśrayāṃ prītim avāpa lakṣmīḥ 

1.44
    ab: puṣpaṃ pravālopahitaṃ yadi syān muktāphalaṃ vā sphuṭavidrumastham 
    cd: tato 'nukuryād viśadasya tasyās tāmrauṣṭhaparyastarucaḥ smitasya 

1.45
    ab: svareṇa tasyām amṛtasruteva prajalpitāyām abhijātavāci 
    cd: apy anyapuṣṭā pratikūlaśabdā śrotur vitantrīr iva tāḍyamānā 

1.46
    ab: pravātanīlotpalanirviśeṣam adhīraviprekṣitam āyatākṣyā 
    cd: tayā gṛhītaṃ nu mṛgāṅganābhyas tato gṛhītaṃ nu mṛgāṅganābhiḥ 

1.47
    ab: tasyāḥ śalākāñjananirmiteva kāntir bhruvor ānatalekhayor yā 
    cd: tāṃ vīkṣya līlācaturām anaṅgaḥ svacāpasaundaryamadaṃ mumoca 

1.48
    ab: lajjā tiraścāṃ yadi cetasi syād asaṃśayaṃ parvatarājaputryāḥ 
    cd: taṃ keśapāśaṃ prasamīkṣya kuryur vālapriyatvaṃ śithilaṃ camaryaḥ 

1.49
    ab: sarvopamādravyasamuccayena yathāpradeśaṃ viniveśitena 
    cd: sā nirmitā viśvasṛjā prayatnād ekasthasaundaryadidṛkṣayeva 

1.50
    ab: tāṃ nāradaḥ kāmacaraḥ kadā cit kanyāṃ kila prekṣya pituḥ samīpe 
    cd: samādideśaikavadhūṃ bhavitrīṃ premṇā śarīrārdhaharāṃ harasya 

1.51
    ab: guruḥ pragalbhe 'pi vayasy ato 'syās tasthau nivṛttānyavarābhilāṣaḥ 
    cd: ṛte kṛśānor na hi mantrapūtam arhanti tejāṃsy aparāṇi havyam 

1.52
    ab: ayācitāraṃ na hi devadevam adriḥ sutāṃ grāhayituṃ śaśāka 
    cd: abhyarthanābhaṅgabhayena sādhur mādhyasthyam iṣṭe 'py avalambate 'rthe 

1.53
    ab: yadaiva pūrve janane śarīraṃ sā dakṣaroṣāt sudatī sasarja 
    cd: tadāprabhṛty eva vimuktasaṅgaḥ patiḥ paśūnām aparigraho 'bhūt 

1.54
    ab: sa kṛttivāsās tapase yatātmā gaṅgāpravāhokṣitadevadāru 
    cd: prasthaṃ himādrer mṛganābhigandhi kiṃ cit kvaṇatkiṃnaram adhyuvāsa 

1.55
    ab: gaṇā nameruprasavāvataṃsā bhūrjatvacaḥ sparśavatīr dadhānāḥ 
    cd: manaḥśilāvicchuritā niṣeduḥ śaileyanaddheṣu śilātaleṣu 

1.56
    ab: tuṣārasaṃghātaśilāḥ khurāgraiḥ samullikhan darpakalaḥ kakudmān 
    cd: dṛṣṭaḥ kathaṃ cid gavayair vivignair asoḍhasiṃhadhvanir unnanāda 

1.57
    ab: tatrāgnim ādhāya samitsamiddhaṃ svam eva mūrtyantaram aṣṭamūrtiḥ 
    cd: svayaṃ vidhātā tapasaḥ phalānām kenāpi kāmena tapaś cacāra 

1.58
    ab: anarghyam arghyeṇa tam adrināthaḥ svargaukasām arcitam arcayitvā 
    cd: ārādhanāyāsya sakhīsametāṃ samādideśa prayatāṃ tanūjām 

1.59
    ab: pratyarthibhūtām api tāṃ samādheḥ śuśrūṣamāṇāṃ giriśo 'numene 
    cd: vikārahetau sati vikriyante yeṣāṃ na cetāṃsi ta eva dhīrāḥ 

1.60
    ab: avacitabalipuṣpā vedisaṃmārgadakṣā niyamavidhijalānāṃ barhiṣāṃ copanetrī 
    cd: giriśam upacacāra pratyahaṃ sā sukeśī niyamitaparikhedā tacchiraścandrapādaiḥ 

2.1
    ab: tasmin viprakṛtāḥ kāle tārakeṇa divaukasaḥ 
    cd: turāsāhaṃ purodhāya dhāma svāyaṃbhuvaṃ yayuḥ 

2.2
    ab: teṣām āvir abhūd brahmā parimlānamukhaśriyām 
    cd: sarasāṃ suptapadmānāṃ prātar dīdhitimān iva 

2.3
    ab: atha sarvasya dhātāraṃ te sarve sarvatomukham 
    cd: vāgīśaṃ vāgbhir arthyābhiḥ praṇipatyopatasthire 

2.4
    ab: namas trimūrtaye tubhyaṃ prāk sṛṣṭeḥ kevalātmane 
    cd: guṇatrayavibhāgāya paścād bhedam upeyuṣe 

2.5
    ab: yad amogham apām antar uptaṃ bījam aja tvayā 
    cd: ataś carācaraṃ viśvaṃ prabhavas tasya gīyase 

2.6
    ab: tisṛbhis tvam avasthābhir mahimānam udīrayan 
    cd: pralayasthitisargāṇām ekaḥ kāraṇatāṃ gataḥ 

2.7
    ab: strīpuṃsāv ātmabhāgau te bhinnamūrteḥ sisṛkṣayā 
    cd: prasūtibhājaḥ sargasya tāv eva pitarau smṛtau 

2.8
    ab: svakālaparimāṇena vyastarātriṃdivasya te 
    cd: yau tu svapnāvabodhau tau bhūtānāṃ pralayodayau 

2.9
    ab: jagadyonir ayonis tvaṃ jagadanto nirantakaḥ 
    cd: jagadādir anādis tvaṃ jagadīśo nirīśvaraḥ 

2.10
    ab: ātmānam ātmanā vetsi sṛjasy ātmānam ātmanā 
    cd: ātmanā kṛtinā ca tvam ātmany eva pralīyase 

2.11
    ab: dravaḥ saṃghātakaṭhinaḥ sthūlaḥ sūkṣmo laghur guruḥ 
    cd: vyakto vyaktetaraś cāsi prākāmyaṃ te vibhūtiṣu 

2.12
    ab: udghātaḥ praṇavo yāsāṃ nyāyais tribhir udīraṇam 
    cd: karma yajñaḥ phalaṃ svargas tāsāṃ tvaṃ prabhavo girām 

2.13
    ab: tvām āmananti prakṛtiṃ puruṣārthapravartinīm 
    cd: taddarśinam udāsīnaṃ tvām eva puruṣaṃ viduḥ 

2.14
    ab: tvaṃ pitṝṇām api pitā devānām api devatā 
    cd: parato 'pi paraś cāsi vidhātā vedhasām api 

2.15
    ab: tvam eva havyaṃ hotā ca bhojyaṃ bhoktā ca śāśvataḥ 
    cd: vedyaṃ ca veditā cāsi dhyātā dhyeyaṃ ca yat param 

2.16
    ab: iti tebhyaḥ stutīḥ śrutvā yathārthā hṛdayaṃgamāḥ 
    cd: prasādābhimukho vedhāḥ pratyuvāca divaukasaḥ 

2.17
    ab: purāṇasya kaves tasya caturmukhasamīritā 
    cd: pravṛttir āsīc chabdānāṃ caritārthā catuṣṭayī 

2.18
    ab: svāgataṃ svān adhīkārān prabhāvair avalambya vaḥ 
    cd: yugapad yugabāhubhyaḥ prāptebhyaḥ prājyavikramāḥ 

2.19
    ab: kim idaṃ dyutim ātmīyāṃ na bibhrati yathā purā 
    cd: himakliṣṭaprakāśāni jyotīṃṣīva mukhāni vaḥ 

2.20
    ab: praśamād arciṣām etad anudgīrṇasurāyudham 
    cd: vṛtrasya hantuḥ kuliśaṃ kuṇṭhitāśrīva lakṣyate 

2.21
    ab: kiṃ cāyam aridurvāraḥ pāṇau pāśaḥ pracetasaḥ 
    cd: mantreṇa hatavīryasya phaṇino dainyam āśritaḥ 

2.22
    ab: kuberasya manaḥśalyaṃ śaṃsatīva parābhavam 
    cd: apaviddhagado bāhur bhagnaśākha iva drumaḥ 

2.23
    ab: yamo 'pi vilikhan bhūmiṃ daṇḍenāstamitatviṣā 
    cd: kurute 'sminn amoghe 'pi nirvāṇālātalāghavam 

2.24
    ab: amī ca katham ādityāḥ pratāpakṣatiśītalāḥ 
    cd: citranyastā iva gatāḥ prakāmālokanīyatām 

2.25
    ab: paryākulatvān marutāṃ vegabhaṅgo 'numīyate 
    cd: ambhasām oghasaṃrodhaḥ pratīpagamanād iva 

2.26
    ab: āvarjitajaṭāmauli- vilambiśaśikoṭayaḥ 
    cd: rudrāṇām api mūrdhānaḥ kṣatahuṃkāraśaṃsinaḥ 

2.27
    ab: labdhapratiṣṭhāḥ prathamaṃ yūyaṃ kiṃ balavattaraiḥ 
    cd: apavādair ivotsargāḥ kṛtavyāvṛttayaḥ paraiḥ 

2.28
    ab: tad brūta vatsāḥ kim itaḥ prārthayadhve samāgatāḥ 
    cd: mayi sṛṣṭir hi lokānāṃ rakṣā yuṣmāsv avasthitā 

2.29
    ab: tato mandāniloddhūta- kamalākaraśobhinā 
    cd: guruṃ netrasahasreṇa codayām āsa vāsavaḥ 

2.30
    ab: sa dvinetro hareś cakṣuḥ sahasranayanādhikam 
    cd: vācaspatir uvācedaṃ prāñjalir jalajāsanam 

2.31
    ab: evaṃ yad āttha bhagavann āmṛṣṭaṃ naḥ paraiḥ padam 
    cd: pratyekaṃ viniyuktātmā kathaṃ na jñāsyasi prabho 

2.32
    ab: bhavallabdhavarodīrṇas tārakākhyo mahāsuraḥ 
    cd: upaplavāya lokānāṃ dhūmaketur ivotthitaḥ 

2.33
    ab: pure tāvantam evāsya tanoti ravir ātapam 
    cd: dīrghikākamalonmeṣo yāvanmātreṇa sādhyate 

2.34
    ab: sarvābhiḥ sarvadā candras taṃ kalābhir niṣevate 
    cd: nādatte kevalāṃ lekhāṃ haracūḍāmaṇīkṛtām 

2.35
    ab: vyāvṛttagatir udyāne kusumasteyasādhvasāt 
    cd: na vāti vāyus tatpārśve tālavṛntānilādhikam 

2.36
    ab: paryāyasevām utsṛjya puṣpasaṃbhāratatparāḥ 
    cd: udyānapālasāmānyam ṛtavas tam upāsate 

2.37
    ab: tasyopāyanayogyāni ratnāni saritāṃ patiḥ 
    cd: katham apy ambhasām antar ā niṣpatteḥ pratīkṣate 

2.38
    ab: jvalanmaṇiśikhāś cainaṃ vāsukipramukhā niśi 
    cd: sthirapradīpatām etya bhujaṃgāḥ paryupāsate 

2.39
    ab: tatkṛtānugrahāpekṣī taṃ muhur dūtahāritaiḥ 
    cd: anukūlayatīndro 'pi kalpadrumavibhūṣaṇaiḥ 

2.40
    ab: ittham ārādhyamāno 'pi kliśnāti bhuvanatrayam 
    cd: śāmyet pratyapakāreṇa nopakāreṇa durjanaḥ 

2.41
    ab: tenāmaravadhūhastaiḥ sadayālūnapallavāḥ 
    cd: abhijñāś chedapātānāṃ kriyante nandanadrumāḥ 

2.42
    ab: vījyate sa hi saṃsuptaḥ śvāsasādhāraṇānilaiḥ 
    cd: cāmaraiḥ surabandīnāṃ bāṣpaśīkaravarṣibhiḥ 

2.43
    ab: utpāṭya meruśṛṅgāṇi kṣuṇṇāni haritāṃ khuraiḥ 
    cd: ākrīḍaparvatās tena kalpitāḥ sveṣu veśmasu 

2.44
    ab: mandākinyāḥ payaḥśeṣaṃ digvāraṇamadāvilam 
    cd: hemāmbhoruhasasyānāṃ tadvāpyo dhāma sāṃpratam 

2.45
    ab: bhuvanālokanaprītiḥ svargibhir nānubhūyate 
    cd: khilībhūte vimānānāṃ tadāpātabhayāt pathi 

2.46
    ab: yajvabhiḥ saṃbhṛtaṃ havyaṃ vitateṣv adhvareṣu saḥ 
    cd: jātavedomukhān māyī miṣatām ācchinatti naḥ 

2.47
    ab: uccair uccaiḥśravās tena hayaratnam ahāri ca 
    cd: dehabaddham ivendrasya cirakālārjitaṃ yaśaḥ 

2.48
    ab: tasminn upāyāḥ sarve naḥ krūre pratihatakriyāḥ 
    cd: vīryavaty auṣadhānīva vikāre sāṃnipātike 

2.49
    ab: jayāśā yatra cāsmākaṃ pratighātotthitārciṣā 
    cd: haricakreṇa tenāsya kaṇṭhe niṣka ivārpitaḥ 

2.50
    ab: tadīyās toyadeṣv adya puṣkarāvartakādiṣu 
    cd: abhyasyanti taṭāghātaṃ nirjitairāvatā gajāḥ 

2.51
    ab: tad icchāmo vibho sṛṣṭaṃ senānyaṃ tasya śāntaye 
    cd: karmabandhacchidaṃ dharmaṃ bhavasyeva mumukṣavaḥ 

2.52
    ab: goptāraṃ surasainyānāṃ yaṃ puraskṛtya gotrabhit 
    cd: pratyāneṣyati śatrubhyo bandīm iva jayaśriyam 

2.53
    ab: vacasy avasite tasmin sasarja giram ātmabhūḥ 
    cd: garjitānantarāṃ vṛṣṭiṃ saubhāgyena jigāya yā 

2.54
    ab: saṃpatsyate vaḥ kāmo yaṃ kālaḥ kaścit pratīkṣyatām 
    cd: na tv asya siddhau yāsyāmi sargavyāpāram ātmanā 

2.55
    ab: itaḥ sa daityaḥ prāptaśrīr neta evārhati kṣayam 
    cd: viṣavṛkṣo 'pi saṃvardhya svayaṃ chettum asāṃpratam 

2.56
    ab: vṛtaṃ tenedam eva prāṅ mayā cāsmai pratiśrutam 
    cd: vareṇa śamitaṃ lokān alaṃ dagdhuṃ hi tattapaḥ 

2.57
    ab: saṃyuge sāṃyugīnaṃ tam udyataṃ prasaheta kaḥ 
    cd: aṃśād ṛte niṣiktasya nīlalohitaretasaḥ 

2.58
    ab: sa hi devaḥ paraṃ jyotis tamaḥpāre vyavasthitam 
    cd: paricchinnaprabhāvarddhir na mayā na ca viṣṇunā 

2.59
    ab: umārūpeṇa te yūyaṃ saṃyamastimitaṃ manaḥ 
    cd: śaṃbhor yatadhvam ākraṣṭum ayaskāntena lohavat 

2.60
    ab: ubhe eva kṣame voḍhum ubhayor vīryam āhitam 
    cd: sā vā śaṃbhos tadīyā vā mūrtir jalamayī mama 

2.61
    ab: tasyātmā śitikaṇṭhasya saināpatyam upetya vaḥ 
    cd: mokṣyate surabandīnāṃ veṇīr vīryavibhūtibhiḥ 

2.62
    ab: iti vyāhṛtya vibudhān viśvayonis tirodadhe 
    cd: manasy āhitakartavyās te 'pi pratiyayur divam 

2.63
    ab: tatra niścitya kandarpam agamat pākaśāsanaḥ 
    cd: manasā kāryasaṃsiddhi- tvarādviguṇaraṃhasā 

2.64
    ab: atha sa lalitayoṣidbhrūlatācāruśṛṅgaṃ rativalayapadāṅke cāpam āsajya kaṇṭhe 
    cd: sahacaramadhuhastanyastacūtāṅkurāstraḥ śatamakham upatasthe prāñjaliḥ puṣpadhanvā 

3.1
    ab: tasmin maghonas tridaśān vihāya sahasram akṣṇāṃ yugapat papāta 
    cd: prayojanāpekṣitayā prabhūṇāṃ prāyaś calaṃ gauravam āśriteṣu 

3.2
    ab: sa vāsavenāsanasaṃnikṛṣṭam ito niṣīdeti visṛṣṭabhūmiḥ 
    cd: bhartuḥ prasādaṃ pratinandya mūrdhnā vaktuṃ mithaḥ prākramataivam enam 

3.3
    ab: ājñāpaya jñātaviśeṣa puṃsāṃ lokeṣu yat te karaṇīyam asti 
    cd: anugrahaṃ saṃsmaraṇapravṛttam icchāmi saṃvardhitam ājñayā te 

3.4
    ab: kenābhyasūyā padakāṅkṣiṇā te nitāntadīrghair janitā tapobhiḥ 
    cd: yāvad bhavaty āhitasāyakasya matkārmukasyāsya nideśavartī 

3.5
    ab: asaṃmataḥ kas tava muktimārgaṃ punarbhavakleśabhayāt prapannaḥ 
    cd: baddhaś ciraṃ tiṣṭhatu sundarīṇām ārecitabhrūcaturaiḥ kaṭākṣaiḥ 

3.6
    ab: adhyāpitasyośanasāpi nītiṃ prayuktarāgapraṇidhir dviṣas te 
    cd: kasyārthadharmau vada pīḍayāmi sindhos taṭāv ogha iva pravṛddhaḥ 

3.7
    ab: kām ekapatnīvrataduḥkhaśīlāṃ lolaṃ manaś cārutayā praviṣṭām 
    cd: nitambinīm icchasi muktalajjāṃ kaṇṭḥe svayaṃgrāhaniṣaktabāhum 

3.8
    ab: kayāsi kāmin suratāparādhāt pādānataḥ kopanayāvadhūtaḥ 
    cd: yasyāḥ kariṣyāmi dṛḍhānutāpaṃ pravālaśayyāśaraṇaṃ śarīram 

3.9
    ab: prasīda viśrāmyatu vīra vajraṃ śarair madīyaiḥ katamaḥ surāriḥ 
    cd: bibhetu moghīkṛtabāhuvīryaḥ strībhyo 'pi kopasphuritādharābhyaḥ 

3.10
    ab: tava prasādāt kusumāyudho 'pi sahāyam ekaṃ madhum eva labdhvā 
    cd: kuryāṃ harasyāpi pinākapāṇer dhairyacyutiṃ ke mama dhanvino 'nye 

3.11
    ab: athorudeśād avatārya pādam ākrāntisaṃbhāvitapādapīṭham 
    cd: saṃkalpithārthe vivṛtātmaśaktim ākhaṇḍalaḥ kāmam idaṃ babhāṣe 

3.12
    ab: sarvaṃ sakhe tvayy upapannam etad ubhe mamāstre kuliśaṃ bhavāṃś ca 
    cd: vajraṃ tapovīryamahatsu kuṇṭḥaṃ tvaṃ sarvatogāmi ca sādhakaṃ ca 

3.13
    ab: avaimi te sāram ataḥ khalu tvāṃ kārye guruṇy ātmasamaṃ niyokṣye 
    cd: vyādiśyate bhūdharatām avekṣya kṛṣṇena dehodvahanāya śeṣaḥ 

3.14
    ab: āśaṃsatā bāṇagatiṃ vṛṣāṅke kāryaṃ tvayā naḥ pratipannakalpam 
    cd: nibodha yajñāṃśabhujām idānīm uccairdviṣām īpsitam etad eva 

3.15
    ab: amī hi vīryaprabhavaṃ bhavasya jayāya senānyam uśanti devāḥ 
    cd: sa ca tvadekeṣunipātasādhyo brahmāṅgabhūr brahmaṇi yojitātmā 

3.16
    ab: tasmai himādreḥ prayatāṃ tanūjāṃ yatātmane rocayituṃ yatasva 
    cd: yoṣitsu tadvīryaniṣekabhūmiḥ saiva kṣamety ātmabhuvopadiṣṭam 

3.17
    ab: guror niyogāc ca nagendrakanyā sthāṇuṃ tapasyantam adhityakāyām 
    cd: anvāsta ity apsarasāṃ mukhebhyaḥ śrutaṃ mayā matpraṇidhiḥ sa vargaḥ 

3.18
    ab: tad gaccha siddhyai kuru devakāryam artho 'yam arthāntarabhāvya eva 
    cd: apekṣate pratyayam uttamaṃ tvāṃ bījāṅkuraḥ prāg udayād ivāmbhaḥ 

3.19
    ab: tasmin surāṇāṃ vijayābhyupāye tavaiva nāmāstragatiḥ kṛtī tvam 
    cd: apy aprasiddhaṃ yaśase hi puṃsām ananyasādhāraṇam eva karma 

3.20
    ab: surāḥ samabhyarthayitāra ete kāryaṃ trayāṇām api viṣṭapānām 
    cd: cāpena te karma na cātihiṃsram aho batāsi spṛhaṇīyavīryaḥ 

3.21
    ab: madhuś ca te manmatha sāhacaryād āsav anukto 'pi sahāya eva 
    cd: samīraṇo nodayitā bhaveti vyādiśyate kena hutāśanasya 

3.22
    ab: tatheti śeṣām iva bhartur ājñām ādāya mūrdhnā madanaḥ pratasthe 
    cd: airāvatāsphālanakarkaśena hastena pasparśa tadaṅgam indraḥ 

3.23
    ab: sa mādhavenābhimatena sakhyā ratyā ca sāśaṅkam anuprayātaḥ 
    cd: aṅgavyayaprārthitakāryasiddhiḥ sthāṇvāśramaṃ haimavataṃ jagāma 

3.24
    ab: tasmin vane saṃyamināṃ munīnāṃ tapaḥsamādheḥ pratikūlavartī 
    cd: saṃkalpayoner abhimānabhūtam ātmānam ādhāya madhur jajṛmbhe 

3.25
    ab: kuberaguptāṃ diśam uṣṇaraśmau gantuṃ pravṛtte samayaṃ vilaṅghya 
    cd: dig dakṣiṇā gandhavahaṃ mukhena vyalīkaniḥśvāsam ivotsasarja 

3.26
    ab: asūta sadyaḥ kusumāny aśokaḥ skandhāt prabhṛty eva sapallavāni 
    cd: pādena nāpaikṣata sundarīṇāṃ saṃparkam āsiñjitanūpureṇa 

3.27
    ab: sadyaḥ pravālodgamacārupatre nīte samāptiṃ navacūtabāṇe 
    cd: niveśayām āsa madhur dvirephān nāmākṣarāṇīva manobhavasya 

3.28
    ab: varṇaprakarṣe sati karṇikāraṃ dunoti nirgandhatayā sma cetaḥ 
    cd: prāyeṇa sāmagryavidhau guṇānāṃ parāṅmukhī viśvasṛjaḥ pravṛttiḥ 

3.29
    ab: bālenduvakrāṇy avikāsabhāvād babhuḥ palāśāny atilohitāni 
    cd: sadyo vasantena samāgatānāṃ nakhakṣatānīva vanasthalīnām 

3.30
    ab: lagnadvirephāñjanabhakticitram mukhe madhuśrīs tilakaṃ prakāśya 
    cd: rāgeṇa bālāruṇakomalena cūtapravāloṣṭham alaṃcakāra 

3.31
    ab: mṛgāḥ priyāladrumamañjarīṇāṃ rajaḥkaṇair vighnitadṛṣṭipātāḥ 
    cd: madoddhatāḥ pratyanilaṃ vicerur vanasthalīr marmarapatramokṣāḥ 

3.32
    ab: cūtāṅkurāsvādakaṣāyakaṇṭhaḥ puṃskokilo yan madhuraṃ cukūja 
    cd: manasvinīmānavighātadakṣaṃ tad eva jātaṃ vacanaṃ smarasya 

3.33
    ab: himavyapāyād viśadādharāṇām āpāṇḍurībhūtamukhacchavīnām 
    cd: svedodgamaḥ kiṃpuruṣāṅganānāṃ cakre padaṃ patraviśeṣakeṣu 

3.34
    ab: tapasvinaḥ sthāṇuvanaukasas tām ākālikīṃ vīkṣya madhupravṛttim 
    cd: prayatnasaṃstambhitavikriyāṇāṃ kathaṃ cid īśā manasāṃ babhūvuḥ 

3.35
    ab: taṃ deśam āropitapuṣpacāpe ratidvitīye madane prapanne 
    cd: kāṣṭhāgatasneharasānuviddhaṃ dvandvāni bhāvaṃ kriyayā vivavruḥ 

3.36
    ab: madhu dvirephaḥ kusumaikapātre papau priyāṃ svām anuvartamānaḥ 
    cd: śṛṅgeṇa ca sparśanimīlitākṣīṃ mṛgīm akaṇḍūyata kṛṣṇasāraḥ 

3.37
    ab: dadau rasāt paṅkajareṇugandhi gajāya gaṇḍūṣajalaṃ kareṇuḥ 
    cd: ardhopabhuktena bisena jāyāṃ saṃbhāvayām āsa rathāṅganāmā 

3.38
    ab: gītāntareṣu śramavārileśaiḥ kiṃcitsamucchvāsitapatralekham 
    cd: puṣpāsavāghūrṇitanetraśobhi priyāmukhaṃ kiṃpuruṣaś cucumbe 

3.39
    ab: paryāptapuṣpastabakastanābhyaḥ sphuratpravālauṣṭhamanoharābhyaḥ 
    cd: latāvadhūbhyas taravo 'py avāpur vinamraśākhābhujabandhanāni 

3.40
    ab: śrutāpsarogītir api kṣaṇe 'smin haraḥ prasaṃkhyānaparo babhūva 
    cd: ātmeśvarāṇāṃ na hi jātu vighnāḥ samādhibhedaprabhavo bhavanti 

3.41
    ab: latāgṛhadvāragato 'tha nandī vāmaprakoṣṭhārpitahemavetraḥ 
    cd: mukhārpitaikāṅgulisaṃjñayaiva mā cāpalāyeti gaṇān vyanaiṣīt 

3.42
    ab: niṣkampavṛkṣaṃ nibhṛtadvirephaṃ mūkāṇḍajaṃ śāntamṛgapracāram 
    cd: tacchāsanāt kānanam eva sarvaṃ citrārpitārambham ivāvatasthe 

3.43
    ab: dṛṣṭiprapātaṃ parihṛtya tasya kāmaḥ puraḥśukram iva prayāṇe 
    cd: prānteṣu saṃsaktanameruśākhaṃ dhyānāspadaṃ bhūtapater viveśa 

3.44
    ab: sa devadārudrumavedikāyāṃ śārdūlacarmavyavadhānavatyām 
    cd: āsīnam āsannaśarīrapātas tryambakaṃ saṃyaminaṃ dadarśa 

3.45
    ab: paryaṅkabandhasthirapūrvakāyam ṛjvāyataṃ saṃnamitobhayāṃsam 
    cd: uttānapāṇidvayasaṃniveśāt praphullarājīvam ivāṅkamadhye 

3.46
    ab: bhujaṃgamonnaddhajaṭākalāpaṃ karṇāvasaktadviguṇākṣasūtram 
    cd: kaṇṭhaprabhāsaṅgaviśeṣanīlāṃ kṛṣṇatvacaṃ granthimatīṃ dadhānam 

3.47
    ab: kiṃcitprakāśastimitogratārair bhrūvikriyāyāṃ virataprasaṅgaiḥ 
    cd: netrair avispanditapakṣmamālair lakṣyīkṛtaghrāṇam adhomayūkhaiḥ 

3.48
    ab: avṛṣṭisaṃrambham ivāmbuvāham apām ivādhāram anuttaraṅgam 
    cd: antaścarāṇāṃ marutāṃ nirodhān nivātaniṣkampam iva pradīpam 

3.49
    ab: kapālanetrāntaralabdhamārgair jyotiḥprarohair uditaiḥ śirastaḥ 
    cd: mṛṇālasūtrādhikasaukumāryāṃ bālasya lakṣmīṃ glapayantam indoḥ 

3.50
    ab: mano navadvāraniṣiddhavṛtti hṛdi vyavasthāpya samādhivaśyam 
    cd: yam akṣaraṃ kṣetravido vidus tam ātmānam ātmany avalokayantam 

3.51
    ab: smaras tathābhūtam ayugmanetraṃ paśyann adūrān manasāpy adhṛṣyam 
    cd: nālakṣayat sādhvasasannahastaḥ srastaṃ śaraṃ cāpam api svahastāt 

3.52
    ab: nirvāṇabhūyiṣṭham athāsya vīryaṃ saṃdhukṣayantīva vapurguṇena 
    cd: anuprayātā vanadevatābhyām adṛśyata sthāvararājakanyā 

3.53
    ab: aśokanirbhartsitapadmarāgam ākṛṣṭahemadyutikarṇikāram 
    cd: muktākalāpīkṛtasinduvāraṃ vasantapuṣpābharaṇaṃ vahantī 

3.54
    ab: āvarjitā kiṃ cid iva stanābhyāṃ vāso vasānā taruṇārkarāgam 
    cd: paryāptapuṣpastabakāvanamrā saṃcāriṇī pallavinī lateva 

3.55
    ab: srastāṃ nitambād avalambamānā punaḥ-punaḥ kesaradāmakāñcīm 
    cd: nyāsīkṛtāṃ sthānavidā smareṇa maurvīṃ dvitīyām iva kārmukasya 

3.56
    ab: sugandhiniḥśvāsavivṛddhatṛṣṇaṃ bimbādharāsannacaraṃ dvirepham 
    cd: pratikṣaṇaṃ saṃbhramaloladṛṣṭir līlāravindena nivārayantī 

3.57
    ab: tāṃ vīkṣya sarvāvayavānavadyāṃ rater api hrīpadam ādadhānām 
    cd: jitendriye śūlini puṣpacāpaḥ svakāryasiddhiṃ punar āśaśaṃse 

3.58
    ab: bhaviṣyataḥ patyur umā ca śaṃbhoḥ samāsasāda pratihārabhūmim 
    cd: yogāt sa cāntaḥ paramātmasaṃjñaṃ dṛṣṭvā paraṃ jyotir upārarāma 

3.59
    ab: tato bhujaṃgādhipateḥ phaṇāgrair adhaḥ kathaṃ cid dhṛtabhūmibhāgaḥ 
    cd: śanaiḥ kṛtaprāṇavimuktir īśaḥ paryaṅkabandhaṃ nibiḍaṃ bibheda 

3.60
    ab: tasmai śaśaṃsa praṇipatya nandī śuśrūṣayā śailasutām upetām 
    cd: praveśayām āsa ca bhartur enāṃ bhrūkṣepamātrānumatapraveśām 

3.61
    ab: tasyāḥ sakhībhyāṃ praṇipātapūrvaṃ svahastalūnaḥ śiśirātyayasya 
    cd: vyakīryata tryambakapādamūle puṣpoccayaḥ pallavabhaṅgabhinnaḥ 

3.62
    ab: umāpi nīlālakamadhyaśobhi visraṃsayantī navakarṇikāram 
    cd: cakāra karṇacyutapallavena mūrdhnā praṇāmaṃ vṛṣabhadhvajāya 

3.63
    ab: ananyabhājaṃ patim āpnuhīti sā tathyam evābhihitā bhavena 
    cd: na hīśvaravyāhṛtayaḥ kadā cit puṣyanti loke viparītam artham 

3.64
    ab: kāmas tu bāṇāvasaraṃ pratīkṣya pataṅgavad vahnimukhaṃ vivikṣuḥ 
    cd: umāsamakṣaṃ harabaddhalakṣyaḥ śarāsanajyāṃ muhur āmamarśa 

3.65
    ab: athopaninye giriśāya gaurī tapasvine tāmrarucā kareṇa 
    cd: viśoṣitāṃ bhānumato mayūkhair mandākinīpuṣkarabījamālām 

3.66
    ab: pratigrahītuṃ praṇayipriyatvāt trilocanas tām upacakrame ca 
    cd: saṃmohanaṃ nāma ca puṣpadhanvā dhanuṣy amoghaṃ samadhatta bāṇam 

3.67
    ab: haras tu kiṃcitpariluptadhairyaś candrodayārambha ivāmburāśiḥ 
    cd: umāmukhe bimbaphalādharoṣṭhe vyāpārayām āsa vilocanāni 

3.68
    ab: vivṛṇvatī śailasutāpi bhāvam aṅgaiḥ sphuradbālakadambakalpaiḥ 
    cd: sācīkṛtā cārutareṇa tasthau mukhena paryastavilocanena 

3.69
    ab: athendriyakṣobham ayugmanetraḥ punar vaśitvād balavan nigṛhya 
    cd: hetuṃ svacetovikṛter didṛkṣur diśām upānteṣu sasarja dṛṣṭim 

3.70
    ab: sa dakṣiṇāpāṅganiviṣṭamuṣṭiṃ natāṃsam ākuñcitasavyapādam 
    cd: dadarśa cakrīkṛtacārucāpaṃ prahartum abhyudyatam ātmayonim 

3.71
    ab: tapaḥparāmarśavivṛddhamanyor bhrūbhaṅgaduṣprekṣyamukhasya tasya 
    cd: sphurann udarciḥ sahasā tṛtīyād akṣṇaḥ kṛśānuḥ kila niṣpapāta 

3.72
    ab: krodhaṃ prabho saṃhara saṃhareti yāvad giraḥ khe marutāṃ caranti 
    cd: tāvat sa vahnir bhavanetrajanmā bhasmāvaśeṣaṃ madanaṃ cakāra 

3.73
    ab: tīvrābhiṣaṅgaprabhaveṇa vṛttim mohena saṃstambhayatendriyāṇām 
    cd: ajñātabhartṛvyasanā muhūrtaṃ kṛtopakāreva ratir babhūva 

3.74
    ab: tam āśu vighnaṃ tapasas tapasvī vanaspatiṃ vajra ivāvabhajya 
    cd: strīsaṃnikarṣaṃ parihartum icchann antardadhe bhūtapatiḥ sabhūtaḥ 

3.75
    ab: śailātmajāpi pitur ucchiraso 'bhilāṣaṃ vyarthaṃ samarthya lalitaṃ vapur ātmanaś ca 
    cd: sakhyoḥ samakṣam iti cādhikajātalajjā śūnyā jagāma bhavanābhimukhī kathaṃ cit 

3.76
    ab: sapadi mukulitākṣīṃ rudrasaṃrambhabhītyā duhitaram anukampyām adrir ādāya dorbhyām 
    cd: suragaja iva bibhrat padminīṃ dantalagnāṃ pratipathagatir āsīd vegadīrghīkṛtāṅgaḥ 

4.1
    ab: atha mohaparāyaṇā satī vivaśā kāmavadhūr vibodhitā 
    cd: vidhinā pratipādayiṣyatā navavaidhavyam asahyavedanam 

4.2
    ab: avadhānapare cakāra sā pralayāntonmiṣite vilocane 
    cd: na viveda tayor atṛptayoḥ priyam atyantaviluptadarśanam 

4.3
    ab: ayi jīvitanātha jīvasīty abhidhāyotthitayā tayā puraḥ 
    cd: dadṛśe puruṣākṛti kṣitau harakopānalabhasma kevalam 

4.4
    ab: atha sā punar eva vihvalā vasudhāliṅganadhūsarastanī 
    cd: vilalāpa vikīrṇamūrdhajā samaduḥkhām iva kurvatī sthalīm 

4.5
    ab: upamānam abhūd vilāsināṃ karaṇaṃ yat tava kāntimattayā 
    cd: tad idaṃ gatam īdṛśīṃ daśāṃ na vidīrye kaṭhināḥ khalu striyaḥ 

4.6
    ab: kva nu māṃ tvadadhīnajīvitāṃ vinikīrya kṣaṇabhinnasauhṛdaḥ 
    cd: nalinīṃ kṣatasetubandhano jalasaṃghāta ivāsi vidrutaḥ 

4.7
    ab: kṛtavān asi vipriyaṃ na me pratikūlaṃ na ca te mayā kṛtam 
    cd: kim akāraṇam eva darśanaṃ vilapantyai rataye na dīyate 

4.8
    ab: smarasi smara mekhalāguṇair uta gotraskhaliteṣu bandhanam 
    cd: cyutakeśaradūṣitekṣaṇāny avataṃsotpalatāḍanāni vā 

4.9
    ab: hṛdaye vasasīti matpriyaṃ yad avocas tad avaimi kaitavam 
    cd: upacārapadaṃ na ced idaṃ tvam anaṅgaḥ katham akṣatā ratiḥ 

4.10
    ab: paralokanavapravāsinaḥ pratipatsye padavīm ahaṃ tava 
    cd: vidhinā jana eṣa vañcitas tvadadhīnaṃ khalu dehināṃ sukham 

4.11
    ab: rajanītimirāvaguṇṭhite puramārge ghanaśabdaviklavāḥ 
    cd: vasatiṃ priya kāmināṃ priyās tvad ṛte prāpayituṃ ka īśvaraḥ 

4.12
    ab: nayanāny aruṇāni ghūrṇayan vacanāni skhalayan pade-pade 
    cd: asati tvayi vāruṇīmadaḥ pramadānām adhunā viḍambanā 

4.13
    ab: avagamya kathīkṛtaṃ vapuḥ priyabandhos tava niṣphalodayaḥ 
    cd: bahule 'pi gate niśākaras tanutāṃ duḥkham anaṅga mokṣyati 

4.14
    ab: haritāruṇacārubandhanaḥ kalapuṃskokilaśabdasūcitaḥ 
    cd: vada saṃprati kasya bāṇatāṃ navacūtaprasavo gamiṣyati 

4.15
    ab: alipaṅktir anekaśas tvayā guṇakṛtye dhanuṣo niyojitā 
    cd: virutaiḥ karuṇasvanair iyaṃ guruśokām anuroditīva mām 

4.16
    ab: pratipadya manoharaṃ vapuḥ punar apy ādiśa tāvad utthitaḥ 
    cd: ratidūtipadeṣu kokilāṃ madhurālāpanisargapaṇḍitām 

4.17
    ab: śirasā praṇipatya yācitāny upagūḍhāni savepathūni ca 
    cd: suratāni ca tāni te rahaḥ smara saṃsmṛtya na śāntir asti me 

4.18
    ab: racitaṃ ratipaṇḍita tvayā svayam aṅgeṣu mamedam ārtavam 
    cd: dhriyate kusumaprasādhanaṃ tava tac cāru vapur na dṛśyate 

4.19
    ab: vibudhair asi yasya dāruṇair asamāpte parikarmaṇi smṛtaḥ 
    cd: tam imaṃ kuru dakṣiṇetaraṃ caraṇaṃ nirmitarāgam ehi me 

4.20
    ab: aham etya pataṅgavartmanā punar aṅkāśrayiṇī bhavāmi te 
    cd: caturaiḥ surakāminījanaiḥ priya yāvan na vilobhyase divi 

4.21
    ab: madanena vinākṛtā ratiḥ kṣaṇamātraṃ kila jīviteti me 
    cd: vacanīyam idaṃ vyavasthitaṃ ramaṇa tvām anuyāmi yady api 

4.22
    ab: kriyatāṃ katham antyamaṇḍanaṃ paralokāntaritasya te mayā 
    cd: samam eva gato 'sy atarkitāṃ gatim aṅgena ca jīvitena ca 

4.23
    ab: ṛjutāṃ nayataḥ smarāmi te śaram utsaṅganiṣaṇṇadhanvanaḥ 
    cd: madhunā saha sasmitaṃ kathāṃ nayanopāntavilokitaṃ ca yat 

4.24
    ab: kva nu te hṛdayaṃgamaḥ sakhā kusumāyojitakārmuko madhuḥ 
    cd: na khalūgraruṣā pinākinā gamitaḥ so 'pi suhṛdgatāṃ gatim 

4.25
    ab: atha taiḥ paridevitākṣarair hṛdaye digdhaśarair ivārditaḥ 
    cd: ratim abhyupapattum āturāṃ madhur ātmānam adarśayat puraḥ 

4.26
    ab: tam avekṣya ruroda sā bhṛśaṃ stanasaṃbādham uro jaghāna ca 
    cd: svajanasya hi duḥkham agrato vivṛtadvāram ivopajāyate 

4.27
    ab: iti cainam uvāca duḥkhitā suhṛdaḥ paśya vasanta kiṃ sthitam 
    cd: yad idaṃ kaṇaśaḥ prakīryate pavanair bhasma kapotakarburam 

4.28
    ab: ayi saṃprati dehi darśanaṃ smara paryutsuka eṣa mādhavaḥ 
    cd: dayitāsv anavasthitaṃ nṛṇāṃ na khalu prema calaṃ suhṛjjane 

4.29
    ab: amunā nanu pārśvavartinā jagad ājñāṃ sasurāsuraṃ tava 
    cd: bisatantuguṇasya kāritaṃ dhanuṣaḥ pelavapuṣpapatriṇaḥ 

4.30
    ab: gata eva na te nivartate sa sakhā dīpa ivānilāhataḥ 
    cd: aham asya daśeva paśya mām aviṣahyavyasanapradhūṣitām 

4.31
    ab: vidhinā kṛtam ardhavaiśasaṃ nanu mām kāmavadhe vimuñcatā 
    cd: anaghāpi hi saṃśrayadrume gajabhagne patanāya vallarī 

4.32
    ab: tad idaṃ kriyatām anantaraṃ bhavatā bandhujanaprayojanam 
    cd: vidhurāṃ jvalanātisarjanān nanu māṃ prāpaya patyur antikam 

4.33
    ab: śaśinā saha yāti kaumudī saha meghena taḍit pralīyate 
    cd: pramadāḥ pativartmagā iti pratipannaṃ hi vicetanair api 

4.34
    ab: amunaiva kaṣāyitastanī subhagena priyagātrabhasmanā 
    cd: navapallavasaṃstare yathā racayiṣyāmi tanuṃ vibhāvasau 

4.35
    ab: kusumāstaraṇe sahāyatāṃ bahuśaḥ saumya gatas tvam āvayoḥ 
    cd: kuru saṃprati tāvad āśu me praṇipātāñjaliyācitaś citām 

4.36
    ab: tad anu jvalanaṃ madarpitaṃ tvarayer dakṣiṇavātavījanaiḥ 
    cd: viditaṃ khalu te yathā smaraḥ kṣaṇam apy utsahate na māṃ vinā 

4.37
    ab: iti cāpi vidhāya dīyatāṃ salilasyāñjalir eka eva nau 
    cd: avibhajya paratra taṃ mayā sahitaḥ pāsyati te sa bāndhavaḥ 

4.38
    ab: paralokavidhau ca mādhava smaram uddiśya vilolapallavāḥ 
    cd: nivapeḥ sahakāramañjarīḥ priyacūtaprasavo hi te sakhā 

4.39
    ab: iti devavimuktaye sthitāṃ ratim ākāśabhavā sarasvatī 
    cd: śapharīṃ hradaśoṣaviklavāṃ prathamā vṛṣṭir ivānvakampata 

4.40
    ab: kusumāyudhapatni durlabhas tava bhartā na cirād bhaviṣyati 
    cd: śṛṇu yena sa karmaṇā gataḥ śalabhatvaṃ haralocanārciṣi 

4.41
    ab: abhilāṣam udīritendriyaḥ svasutāyām akarot prajāpatiḥ 
    cd: atha tena nigṛhya vikriyām abhiśaptaḥ phalam etad anvabhūt 

4.42
    ab: pariṇeṣyati pārvatīṃ yadā tapasā tatpravaṇīkṛto haraḥ 
    cd: upalabdhasukhas tadā smaraṃ vapuṣā svena niyojayiṣyati 

4.43
    ab: iti cāha sa dharmayācitaḥ smaraśāpāvadhidāṃ sarasvatīm 
    cd: aśaner amṛtasya cobhayor vaśinaś cāmbudharāś ca yonayaḥ 

4.44
    ab: tad idaṃ parirakṣa śobhane bhavitavyapriyasaṃgamaṃ vapuḥ 
    cd: ravipītajalā tapātyaye punar oghena hi yujyate nadī 

4.45
    ab: itthaṃ rateḥ kim api bhūtam adṛśyarūpaṃ mandīcakāra maraṇavyavasāyabuddhim 
    cd: tatpratyayāc ca kusumāyudhabandhur enām āśvāsayat sucaritārthapadair vacobhiḥ 

4.46
    ab: atha madanavadhūr upaplavāntaṃ vyasanakṛśā paripālayāṃ babhūva 
    cd: śaśina iva divātanasya lekhā kiraṇaparikṣayadhūsarā pradoṣam 

5.1
    ab: tathā samakṣaṃ dahatā manobhavaṃ pinākinā bhagnamanorathā satī 
    cd: nininda rūpaṃ hṛdayena pārvatī priyeṣu saubhāgyaphalā hi cārutā 

5.2
    ab: iyeṣa sā kartum avandhyarūpatāṃ samādhim āsthāya tapobhir ātmanaḥ 
    cd: avāpyate vā katham anyathā dvayaṃ tathāvidhaṃ prema patiś ca tādṛśaḥ 

5.3
    ab: niśamya caināṃ tapase kṛtodyamāṃ sutāṃ girīśapratisaktamānasām 
    cd: uvāca menā parirabhya vakṣasā nivārayantī mahato munivratāt 

5.4
    ab: manīṣitāḥ santi gṛhe 'pi devatās tapaḥ kva vatse kva ca tāvakaṃ vapuḥ 
    cd: padaṃ saheta bhramarasya pelavaṃ śirīśapuṣpaṃ na punaḥ patatriṇaḥ 

5.5
    ab: iti dhruvecchām anuśāsatī sutāṃ śaśāka menā na niyantum udyamāt 
    cd: ka īpsitārthasthiraniścayaṃ manaḥ payaś ca nimnābhimukhaṃ pratīpayet 

5.6
    ab: kadā cid āsannasakhīmukhena sā manorathajñaṃ pitaraṃ manasvinī 
    cd: ayācatāraṇyanivāsam ātmanaḥ phalodayāntāya tapaḥsamādhaye 

5.7
    ab: athānurūpābhiniveśatoṣiṇā kṛtābhyanujñā guruṇā garīyasā 
    cd: prajāsu paścāt prathitaṃ tadākhyayā jagāma gaurī śikharaṃ śikhaṇḍimat 

5.8
    ab: vimucya sā hāram ahāryaniścayā vilolayaṣṭipraviluptacandanam 
    cd: babandha bālāruṇababhru valkalaṃ payodharotsedhaviśīrṇasaṃhati 

5.9
    ab: yathā prasiddhair madhuraṃ śiroruhair jaṭābhir apy evam abhūt tadānanam 
    cd: na śaṭpadaśreṇibhir eva paṅkajaṃ saśaivalāsaṅgam api prakāśate 

5.10
    ab: pratikṣaṇaṃ sā kṛtaromavikriyāṃ vratāya mauñjīṃ triguṇāṃ babhāra yām 
    cd: akāri tatpūrvanibaddhayā tayā sarāgam asyā rasanāguṇāspadam 

5.11
    ab: visṛṣṭarāgād adharān nivartitaḥ stanāṅgarāgāruṇitāc ca kandukāt 
    cd: kuśāṅkurādānaparikṣatāṅguliḥ kṛto 'kṣasūtrapraṇayī tayā karaḥ 

5.12
    ab: mahārhaśayyāparivartanacyutaiḥ svakeśapuṣpair api yā sma dūyate 
    cd: aśeta sā bāhulatopadhāyinī niṣeduṣī sthaṇḍila eva kevale 

5.13
    ab: punar grahītuṃ niyamasthayā tayā dvaye 'pi nikṣepa ivārpitam dvayam 
    cd: latāsu tanvīṣu vilāsaceṣṭitaṃ viloladṛṣṭaṃ hariṇāṅganāsu ca 

5.14
    ab: atandritā sā svayam eva vṛkṣakān ghaṭastanaprasravaṇair vyavardhayat 
    cd: guho 'pi yeṣāṃ prathamāptajanmanāṃ na putravātsalyam apākariṣyati 

5.15
    ab: araṇyabījāñjalidānalālitās tathā ca tasyāṃ hariṇā viśaśvasuḥ 
    cd: yathā tadīyair nayanaiḥ kutūhalāt puraḥ sakhīnām amimīta locane 

5.16
    ab: kṛtābhiśekāṃ hutajātavedasaṃ tvaguttarāsaṅgavatīm adhītinīm 
    cd: digdṛkṣavas tām ṛṣayo 'bhyupāgaman na dharmavṛddheṣu vayaḥ samīkṣyate 

5.17
    ab: virodhisattvojjhitapūrvamatsaraṃ drumair abhīṣṭaprasavārcitātithi 
    cd: navoṭajābhyantarasaṃbhṛtānalaṃ tapovanaṃ tac ca babhūva pāvanam 

5.18
    ab: yadā phalaṃ pūrvatapaḥsamādhinā na tāvatā labhyam amaṃsta kāṅkṣitam 
    cd: tadānapekṣya svaśarīramārdavaṃ tapo mahat sā carituṃ pracakrame 

5.19
    ab: klamaṃ yayau kandukalīlayāpi yā tayā munīnāṃ caritaṃ vyagāhyata 
    cd: dhruvaṃ vapuḥ kāñcanapadmanirmitaṃ mṛdu prakṛtyā ca sasāram eva ca 

5.20
    ab: śucau caturṇāṃ jvalatāṃ havirbhujāṃ śucismitā madhyagatā sumadhyamā 
    cd: vijitya netrapratighātinīṃ prabhām ananyadṛṣṭiḥ savitāram aikṣata 

5.21
    ab: tathābhitaptaṃ savitur gabhastibhir mukhaṃ tadīyaṃ kamalaśriyaṃ dadhau 
    cd: apāṅgayoḥ kevalam asya dīrghayoḥ śanaiḥ-śanaiḥ śyāmikayā kṛtaṃ padam 

5.22
    ab: ayācitopasthitam ambu kevalaṃ rasātmakasyoḍupateś ca raśmayaḥ 
    cd: babhūva tasyāḥ kila pāraṇāvidhir na vṛkṣavṛttivyatiriktasādhanaḥ 

5.23
    ab: nikāmataptā vividhena vahninā nabhaścareṇendhanasaṃbhṛtena ca 
    cd: tapātyaye vāribhir ukṣitā navair bhuvā sahoṣmāṇam amuñcad ūrdhvagam 

5.24
    ab: sthitāḥ kṣaṇaṃ pakṣmasu tāḍitādharāḥ payodharotsedhanipātacūrṇitāḥ 
    cd: valīṣu tasyāḥ skhalitāḥ prapedire cireṇa nābhiṃ prathamodabindavaḥ 

5.25
    ab: śilāśayāṃ tām aniketavāsinīṃ nirantarāsv antaravātavṛṣṭiṣu 
    cd: vyalokayann unmiṣitais taḍinmayair mahātapaḥsākṣya iva sthitāḥ kṣapāḥ 

5.26
    ab: nināya sātyantahimotkirānilāḥ sahasyarātrīr udavāsatatparā 
    cd: parasparākrandini cakravākayoḥ puro viyukte mithune kṛpāvatī 

5.27
    ab: mukhena sā padmasugandhinā niśi pravepamānādharapatraśobhinā 
    cd: tuṣāravṛṣṭikṣatapadmasaṃpadāṃ sarojasaṃdhānam ivākarod apām 

5.28
    ab: svayaṃviśīrṇadrumaparṇavṛttitā parā hi kāṣṭhā tapasas tayā punaḥ 
    cd: tad apy apākīrṇam ataḥ priyaṃvadāṃ vadanty aparṇeti ca tāṃ purāvidaḥ 

5.29
    ab: mṛṇālikāpelavam evamādibhir vrataiḥ svam aṅgaṃ glapayanty aharniśam 
    cd: tapaḥ śarīraiḥ kaṭhinair upārjitaṃ tapasvināṃ dūram adhaś cakāra sā 

5.30
    ab: athājināṣāḍhadharaḥ pragalbhavāg jvalann iva brahmamayena tejasā 
    cd: viveśa kaścij jaṭilas tapovanaṃ śarīrabaddhaḥ prathamāśramo yathā 

5.31
    ab: tam ātitheyī bahumānapūrvayā saparyayā pratyudiyāya pārvatī 
    cd: bhavanti sāmye 'pi niviṣṭacetasāṃ vapurviśeṣeṣv atigauravāḥ kriyāḥ 

5.32
    ab: vidhiprayuktāṃ parigṛhya satkriyāṃ pariśramaṃ nāma vinīya ca kṣaṇam 
    cd: umāṃ sa paśyann ṛjunaiva cakṣuṣā pracakrame vaktum anujjhitakramaḥ 

5.33
    ab: api kriyārthaṃ sulabhaṃ samitkuśaṃ jalāny api snānavidhikṣamāṇi te 
    cd: api svaśaktyā tapasi pravartase śarīram ādyaṃ khalu dharmasādhanam 

5.34
    ab: api tvadāvarjitavārisaṃbhṛtaṃ pravālam āsām anubandhi vīrudhām 
    cd: cirojjhitālaktakapāṭalena te tulāṃ yad ārohati dantavāsasā 

5.35
    ab: api prasannaṃ hariṇeṣu te manaḥ karasthadarbhapraṇayāpahāriṣu 
    cd: ya utpalākṣi pracalair vilocanais tavākṣisādṛśyam iva prayuñjate 

5.36
    ab: yad ucyate pārvati pāpavṛttaye na rūpam ity avyabhicāri tad vacaḥ 
    cd: tathā hi te śīlam udāradarśane tapasvinām apy upadeśatāṃ gatam 

5.37
    ab: vikīrṇasaptarṣibaliprahāsibhis tathā na gāṅgaiḥ salilair divaś cyutaiḥ 
    cd: yathā tvadīyaiś caritair anāvilair mahīdharaḥ pāvita eṣa sānvayaḥ 

5.38
    ab: anena dharmaḥ saviśeṣam adya me trivargasāraḥ pratibhāti bhāvini 
    cd: tvayā manonirviṣayārthakāmayā yad eka eva pratigṛhya sevyate 

5.39
    ab: prayuktasatkāraviśeṣam ātmanā na māṃ paraṃ saṃpratipattum arhasi 
    cd: yataḥ satāṃ saṃnatagātri saṃgataṃ manīṣibhiḥ sāptapadīnam ucyate 

5.40
    ab: ato 'tra kiṃcid bhavatīṃ bahukṣamāṃ dvijātibhāvād upapannacāpalaḥ 
    cd: ayaṃ janaḥ praṣṭumanās tapodhane na ced rahasyaṃ prativaktum arhasi 

5.41
    ab: kule prasūtiḥ prathamasya vedhasas trilokasaundaryam ivoditaṃ vapuḥ 
    cd: amṛgyam aiśvaryasukhaṃ navaṃ vayas tapaḥphalaṃ syāt kim ataḥ paraṃ vada 

5.42
    ab: bhavaty aniṣṭād api nāma duḥsahān manasvinīnāṃ pratipattir īdṛśī 
    cd: vicāramārgaprahitena cetasā na dṛśyate tac ca kṛśodari tvayi 

5.43
    ab: alabhyaśokābhibhaveyam ākṛtir vimānanā subhru kutaḥ pitur gṛhe 
    cd: parābhimarśo na tavāsti kaḥ karaṃ prasārayet pannagaratnasūcaye 

5.44
    ab: kim ity apāsyābharaṇāni yauvane dhṛtaṃ tvayā vārddhakaśobhi valkalam 
    cd: vada pradoṣe sphuṭacandratārake vibhāvarī yady aruṇāya kalpate 

5.45
    ab: divaṃ yadi prārthayase vṛthā śramaḥ pituḥ pradeśās tava devabhūmayaḥ 
    cd: athopayantāram alaṃ samādhinā na ratnam anviṣyati mṛgyate hi tat 

5.46
    ab: niveditaṃ niśvasitena soṣmaṇā manas tu me saṃśayam eva gāhate 
    cd: na dṛśyate prārthayitavya eva te bhaviṣyati prārthitadurlabhaḥ katham 

5.47
    ab: aho sthiraḥ ko 'pi tavepsito yuvā cirāya karṇotpalaśūnyatāṃ gate 
    cd: upekṣate yaḥ ślathalambinīr jaṭāḥ kapoladeśe kalamāgrapiṅgalāḥ 

5.48
    ab: munivratais tvām atimātrakarśitāṃ divākarāpluṣṭavibhūṣaṇāspadām 
    cd: śaśāṅkalekhām iva paśyato divā sacetasaḥ kasya mano na dūyate 

5.49
    ab: avaimi saubhāgyamadena vañcitaṃ tava priyaṃ yaś caturāvalokinaḥ 
    cd: karoti lakṣyaṃ ciram asya cakṣuṣo na vaktram ātmīyam arālapakṣmaṇaḥ 

5.50
    ab: kiyac ciraṃ śrāmyasi gauri vidyate mamāpi pūrvāśramasaṃcitaṃ tapaḥ 
    cd: tadardhabhāgena labhasva kāṅkṣitaṃ varaṃ tam icchāmi ca sādhu veditum 

5.51
    ab: iti praviśyābhihitā dvijanmanā manogataṃ sā na śaśāka śaṃsitum 
    cd: atho vayasyāṃ paripārśvavartinīṃ vivartitānañjananetram aikṣata 

5.52
    ab: sakhī tadīyā tam uvāca varṇinaṃ nibodha sādho tava cet kutūhalam 
    cd: yadartham ambhojam ivoṣṇavāraṇaṃ kṛtaṃ tapaḥsādhanam etayā vapuḥ 

5.53
    ab: iyaṃ mahendraprabhṛtīn adhiśriyaś caturdigīśān avamatya māninī 
    cd: arūpahāryaṃ madanasya nigrahāt pinākapāṇiṃ patim āptum icchati 

5.54
    ab: asahyahuṃkāranivartitaḥ purā purārim aprāptamukhaḥ śilīmukhaḥ 
    cd: imāṃ hṛdi vyāyatapātam akṣaṇod viśīrṇamūrter api puṣpadhanvanaḥ 

5.55
    ab: tadāprabhṛty unmadanā pitur gṛhe lalāṭikācandanadhūsarālakā 
    cd: na jātu bālā labhate sma nirvṛtiṃ tuṣārasaṃghātaśilātaleṣv api 

5.56
    ab: upāttavarṇe carite pinākinaḥ sabāṣpakaṇṭhaskhalitaiḥ padair iyam 
    cd: anekaśaḥ kinnararājakanyakā vanāntasaṃgītasakhīr arodayat 

5.57
    ab: tribhāgaśeṣāsu niśāsu ca kṣaṇam nimīlya netre sahasā vyabudhyata 
    cd: kva nīlakaṇṭha vrajasīty alakṣyavāg asatyakaṇṭhārpitabāhubandhanā 

5.58
    ab: yadā budhaiḥ sarvagatas tvam ucyase na vetsi bhāvastham imaṃ janaṃ katham 
    cd: iti svahastāllikhitaś ca mugdhayā rahasy upālabhyata candraśekharaḥ 

5.59
    ab: yadā ca tasyādhigame jagatpater apaśyad anyaṃ na vidhiṃ vicinvatī 
    cd: tadā sahāsmābhir anujñayā guror iyaṃ prapannā tapase tapovanam 

5.60
    ab: drumeṣu sakhyā kṛtajanmasu svayaṃ phalaṃ tapaḥsākṣiṣu dṛṣṭam eṣv api 
    cd: na ca prarohābhimukho 'pi dṛśyate manoratho 'syāḥ śaśimaulisaṃśrayaḥ 

5.61
    ab: na vedmi sa prārthitadurlabhaḥ kadā sakhībhir asrottaram īkṣitām imām 
    cd: tapaḥkṛśām abhyupapatsyate sakhīṃ vṛṣeva sītāṃ tadavagrahakṣatām 

5.62
    ab: agūḍhasadbhāvam itīṅgitajñayā nivedito naiṣṭhikasundaras tayā 
    cd: ayīdam evaṃ parihāsa ity umām apṛcchad avyañjitaharṣalakṣaṇaḥ 

5.63
    ab: athāgrahaste mukulīkṛtāṅgulau samarpayantī sphaṭikākṣamālikām 
    cd: kathaṃ cid adres tanayā mitākṣaraṃ ciravyavasthāpitavāg abhāṣata 

5.64
    ab: yathā śrutaṃ vedavidāṃ vara tvayā jano 'yam uccaiḥpadalaṅghanotsukaḥ 
    cd: tapaḥ kiledaṃ tadavāptisādhanaṃ manorathānām agatir na vidyate 

5.65
    ab: athāha varṇī vidito maheśvaras tadarthinī tvaṃ punar eva vartase 
    cd: amaṅgalābhyāsaratiṃ vicintya taṃ tavānuvṛttiṃ na ca kartum utsahe 

5.66
    ab: avastunirbandhapare kathaṃ nu te karo 'yam āmuktavivāhakautukaḥ 
    cd: kareṇa śaṃbhor valayīkṛtāhinā sahiṣyate tatprathamāvalambanam 

5.67
    ab: tvam eva tāvat paricintaya svayaṃ kadā cid ete yadi yogam arhataḥ 
    cd: vadhūdukūlaṃ kalahaṃsalakṣaṇaṃ gajājinaṃ śoṇitabinduvarṣi ca 

5.68
    ab: catuṣkapuṣpaprakarāvikīrṇayoḥ paro 'pi ko nāma tavānumanyate 
    cd: alaktakāṅkāni padāni pādayor vikīrṇakeśāsu paretabhūmiṣu 

5.69
    ab: ayuktarūpaṃ kim ataḥ paraṃ vada trinetravakṣaḥ sulabhaṃ tavāpi yat 
    cd: stanadvaye 'smin haricandanāspade padaṃ citābhasmarajaḥ kariṣyati 

5.70
    ab: iyaṃ ca te 'nyā purato viḍambanā yad ūḍhayā vāraṇarājahāryayā 
    cd: vilokya vṛddhokṣam adhiṣṭhitaṃ tvayā mahājanaḥ smeramukho bhaviṣyati 

5.71
    ab: dvayaṃ gataṃ saṃprati śocanīyatāṃ samāgamaprārthanayā kapālinaḥ 
    cd: kalā ca sā kāntimatī kalāvatas tvam asya lokasya ca netrakaumudī 

5.72
    ab: vapur virūpākṣam alakṣyajanmatā digambaratvena niveditaṃ vasu 
    cd: vareṣu yad bālamṛgākṣi mṛgyate tad asti kiṃ vyastam api trilocane 

5.73
    ab: nivartayāsmād asadīpsitān manaḥ kva tadvidhas tvaṃ kva ca puṇyalakṣaṇā 
    cd: apekṣyate sādhujanena vaidikī śmaśānaśūlasya na yūpasatkriyā 

5.74
    ab: iti dvijātau pratikūlavādini pravepamānādharalakṣyakopayā 
    cd: vikuñcitabhrūlatam āhite tayā vilocane tiryag upāntalohite 

5.75
    ab: uvāca cainaṃ paramārthato haraṃ na vetsi nūnaṃ yata evam āttha mām 
    cd: alokasāmānyam acintyahetukaṃ dviṣanti mandāś caritaṃ mahātmanām 

5.76
    ab: vipatpratīkārapareṇa maṅgalaṃ niṣevyate bhūtisamutsukena vā 
    cd: jagaccharaṇyasya nirāśiṣaḥ sataḥ kim ebhir āśopahatātmavṛttibhiḥ 

5.77
    ab: akiñcanaḥ san prabhavaḥ sa saṃpadāṃ trilokanāthaḥ pitṛsadmagocaraḥ 
    cd: sa bhīmarūpaḥ śiva ity udīryate na santi yāthārthyavidaḥ pinākinaḥ 

5.78
    ab: vibhūṣaṇodbhāsi pinaddhabhogi vā gajājinālambi dukūladhāri vā 
    cd: kapāli vā syād atha venduśekharaṃ na viśvamūrter avadhāryate vapuḥ 

5.79
    ab: tadaṅgasaṃsargam avāpya kalpate dhruvaṃ citābhasmarajo viśuddhaye 
    cd: tathā hi nṛtyābhinayakriyācyutaṃ vilipyate maulibhir ambaraukasāṃ 

5.80
    ab: asaṃpadas tasya vṛṣeṇa gacchataḥ prabhinnadigvāraṇavāhano vṛṣā 
    cd: karoti pādāv upagamya maulinā vinidramandārarajoruṇāṅgulī 

5.81
    ab: vivakṣatā doṣam api cyutātmanā tvayaikam īśaṃ prati sādhu bhāṣitam 
    cd: yam āmananty ātmabhuvo 'pi kāraṇaṃ kathaṃ sa lakṣyaprabhavo bhaviṣyati 

5.82
    ab: alaṃ vivādena yathā śrutas tvayā tathāvidhas tāvad aśeṣam astu saḥ 
    cd: mamātra bhāvaikarasaṃ manaḥ sthitaṃ na kāmavṛttir vacanīyam īkṣate 

5.83
    ab: nivāryatām āli kim apy ayaṃ baṭuḥ punar vivakṣuḥ sphuritottarādharaḥ 
    cd: na kevalaṃ yo mahato 'pabhāṣate śṛṇoti tasmād api yaḥ sa pāpabhāk 

5.84
    ab: ito gamiśyāmy athaveti vādinī cacāla bālā stanabhinnavalkalā 
    cd: svarūpam āsthāya ca tāṃ kṛtasmitaḥ samālalambe vṛṣarājaketanaḥ 

5.85
    ab: taṃ vīkṣya vepathumatī sarasāṅgayaṣṭir nikṣepaṇāya padam uddhṛtam udvahantī 
    cd: mārgācalavyatikarākuliteva sindhuḥ śailādhirājatanayā na yayau na tasthau 

5.86
    ab: adyaprabhṛty avanatāṅgi tavāsmi dāsaḥ krītas tapobhir iti vādini candramaulau 
    cd: ahnāya sā niyamajaṃ klamam utsasarja kleśaḥ phalena hi punar navatāṃ vidhatte 

6.1
    ab: atha viśvātmane gaurī saṃdideśa mithaḥ sakhīm 
    cd: dātā me bhūbhṛtāṃ nāthaḥ pramāṇīkriyatām iti 

6.2
    ab: tayā vyāhṛtasaṃdeśā sā babhau nibhṛtā priye 
    cd: cūtayaṣṭir ivābhyāṣye madhau parabhṛtāmukhī 

6.3
    ab: sa tatheti pratijñāya visṛjya katham apy umām 
    cd: ṛṣīñ jyotirmayān sapta sasmāra smaraśāsanaḥ 

6.4
    ab: te prabhāmaṇḍalair vyoma dyotayantas tapodhanāḥ 
    cd: sārundhatīkāḥ sapadi prādur āsan puraḥ prabhoḥ 

6.5
    ab: āplutās tīramandāra- kusumotkiravīciṣu 
    cd: ākāśagaṅgāsrotassu diṅnāgamadagandhiṣu 

6.6
    ab: muktāyajñopavītāni bibhrato haimavalkalāḥ 
    cd: ratnākṣasūtrāḥ pravrajyāṃ kalpavṛkṣā ivāśritāḥ 

6.7
    ab: adhaḥpravarttitāśvena samāvarjitaketunā 
    cd: sahasraraśminā śaśvat sapramāṇam udīkṣitāḥ 

6.8
    ab: āsaktabāhulatayā sārdham uddhṛtayā bhuvā 
    cd: mahāvarāhadaṃṣṭrāyāṃ viśrāntāḥ pralayāpadi 

6.9
    ab: sargaśeṣapraṇayanād viśvayoner anantaram 
    cd: purātanāḥ purāvidbhir dhātāra iti kīrtitāḥ 

6.10
    ab: prāktanānāṃ viśuddhānāṃ paripākam upeyuṣām 
    cd: tapasām upabhuñjānāḥ phalāny api tapasvinaḥ 

6.11
    ab: teṣāṃ madhyagatā sādhvī patyuḥ pādārpitekṣaṇā 
    cd: sākṣād iva tapaḥsiddhir babhāse bahv arundhatī 

6.12
    ab: tām agauravabhedena munīṃś cāpaśyad īśvaraḥ 
    cd: strī pumān ity anāsthaiṣā vṛttaṃ hi mahitaṃ satām 

6.13
    ab: taddarśanād abhūc chambhor bhūyān dārārtham ādaraḥ 
    cd: kriyāṇāṃ khalu dharmyāṇāṃ satpatnyo mūlasādhanam 

6.14
    ab: dharmeṇāpi padaṃ śarve kārite pārvatīṃ prati 
    cd: pūrvāparādhabhītasya kāmasyocchvāsitaṃ manaḥ 

6.15
    ab: atha te munayaḥ sarve mānayitvā jagadgurum 
    cd: idam ūcur anūcānāḥ prītikaṇṭakitatvacaḥ 

6.16
    ab: yad brahma samyag āmnātaṃ yad agnau vidhinā hutam 
    cd: yac ca taptaṃ tapas tasya vipakvaṃ phalam adya naḥ 

6.17
    ab: yad adhyakṣeṇa jagatāṃ vayam āropitās tvayā 
    cd: manorathasyāviṣayaṃ manoviṣayam ātmanaḥ 

6.18
    ab: yasya cetasi vartethāḥ sa tāvat kṛtināṃ varaḥ 
    cd: kiṃ punar brahmayoner yas tava cetasi vartate 

6.19
    ab: satyam arkāc ca somāc ca param adhyāsmahe padam 
    cd: adya tūccaistaraṃ tasmāt smaraṇānugrahāt tava 

6.20
    ab: tvatsaṃbhāvitam ātmānaṃ bahu manyāmahe vayam 
    cd: prāyaḥ pratyayam ādhatte svaguṇeṣūttamādaraḥ 

6.21
    ab: yā naḥ prītir virūpākṣa tvadanudhyānasaṃbhavā 
    cd: sā kim āvedyate tubhyam antarātmāsi dehinām 

6.22
    ab: sākṣād dṛṣṭo 'si na punar vidmas tvāṃ vayam añjasā 
    cd: prasīda kathayātmānaṃ na dhiyāṃ pathi vartase 

6.23
    ab: kiṃ yena sṛjasi vyaktam uta yena bibharṣi tat 
    cd: atha viśvasya saṃhartā bhāgaḥ katama eṣa te 

6.24
    ab: athavā sumahaty eṣā prārthanā deva tiṣṭhatu 
    cd: cintitopasthitāṃs tāvac chādhi naḥ karavāma kim 

6.25
    ab: atha mauligatasyendor viśadair daśanāṃśubhiḥ 
    cd: upacinvan prabhāṃ tanvīṃ pratyāha parameśvaraḥ 

6.26
    ab: viditaṃ vo yathā svārthā na me kāścit pravṛttayaḥ 
    cd: nanu mūrtibhir aṣṭābhir itthaṃbhūto 'smi sūcitaḥ 

6.27
    ab: so 'haṃ tṛṣṇāturair vṛṣṭiṃ vidyutvān iva cātakaiḥ 
    cd: ariviprakṛtair devaiḥ prasūtiṃ prati yācitaḥ 

6.28
    ab: ata āhartum icchāmi pārvatīm ātmajanmane 
    cd: utpattaye havirbhoktur yajamāna ivāraṇim 

6.29
    ab: tām asmadarthe yuṣmābhir yācitavyo himālayaḥ 
    cd: vikriyāyai na kalpante saṃbandhāḥ sadanuṣṭhitāḥ 

6.30
    ab: unnatena sthitimatā dhuram udvahatā bhuvaḥ 
    cd: tena yojitasaṃbandhaṃ vitta mām apy avañcitam 

6.31
    ab: evaṃ vācyaḥ sa kanyārtham iti vo nopadiśyate 
    cd: bhavatpraṇītam ācāram āmananti hi sādhavaḥ 

6.32
    ab: āryāpy arundhatī tatra vyāpāraṃ kartuṃ arhati 
    cd: prāyeṇaivaṃvidhe kārye purandhrīṇāṃ pragalbhatā 

6.33
    ab: tat prayātauṣadhiprasthaṃ siddhaye himavatpuram 
    cd: mahākośīprapāte 'smin saṃgamaḥ punar eva naḥ 

6.34
    ab: tasmin saṃyaminām ādye jāte pariṇayonmukhe 
    cd: jahuḥ parigrahavrīḍāṃ prājāpatyās tapasvinaḥ 

6.35
    ab: tataḥ paramam ity uktvā pratasthe munimaṇḍalam 
    cd: bhagavān api saṃprāptaḥ prathamoddiṣṭam āspadam 

6.36
    ab: te cākāśam asiśyāmam utpatya paramarṣayaḥ 
    cd: āsedur oṣadhiprasthaṃ manasā samaraṃhasaḥ 

6.37
    ab: alakām ativāhyeva vasatiṃ vasusaṃpadām 
    cd: svargābhiṣyandavamanaṃ kṛtvevopaniveśitam 

6.38
    ab: gaṅgāsrotaḥparikṣipta- vaprāntarjvalitauṣadhi 
    cd: bṛhanmaṇiśilāsālaṃ guptāv api manoharam 

6.39
    ab: jitasiṃhabhayā nāgā yatrāśvā bilayonayaḥ 
    cd: yakṣāḥ kiṃpuruṣāḥ paurā yoṣito vanadevatāḥ 

6.40
    ab: śikharāsaktameghānāṃ vyajante yatra veśmanām 
    cd: anugarjitasaṃdigdhāḥ karaṇair murajasvanāḥ 

6.41
    ab: yatra kalpadrumair eva vilolaviṭapāṃśukaiḥ 
    cd: gṛhayantrapatākāśrīr apaurādaranirmitā 

6.42
    ab: yatra sphaṭikaharmyeṣu naktam āpānabhūmiṣu 
    cd: jyotiṣāṃ pratibimbāni prāpnuvanty upahāratām 

6.43
    ab: yatrauṣadhiprakāśena naktaṃ darśitasaṃcarāḥ 
    cd: anabhijñās tamisrāṇāṃ durdineṣv abhisārikāḥ 

6.44
    ab: yauvanāntaṃ vayo yasminn ātaṅkaḥ kusumāyudhaḥ 
    cd: ratikhedasamutpannā nidrā saṃjñāviparyayaḥ 

6.45
    ab: bhrūbhedibhiḥ sakampoṣṭhair lalitāṅgulitarjanaiḥ 
    cd: yatra kopaiḥ kṛtāḥ strīṇām āprasādārthinaḥ priyāḥ 

6.46
    ab: saṃtānakatarucchāyā- suptavidyādharādhvagam 
    cd: yasya copavanaṃ bāhyaṃ sugandhir gandhamādanaḥ 

6.47
    ab: atha te munayo divyāḥ prekṣya haimavataṃ puram 
    cd: svargābhisaṃdhisukṛtaṃ vañcanām iva menire 

6.48
    ab: te sadmani girer vegād unmukhadvāḥsthavīkṣitāḥ 
    cd: avaterur jaṭābhārair likhitānalaniścalaiḥ 

6.49
    ab: gaganād avatīrṇā sā yathāvṛddhapurassarā 
    cd: toyāntar bhāskarālīva reje muniparamparā 

6.50
    ab: tān arghyān arghyam ādāya dūrāt pratyudyayau giriḥ 
    cd: namayan sāragurubhiḥ pādanyāsair vasundharām 

6.51
    ab: dhātutāmrādharaḥ prāṃśur devadārubṛhadbhujaḥ 
    cd: prakṛtyaiva śiloraskaḥ suvyakto himavān iti 

6.52
    ab: vidhiprayuktasatkāraiḥ svayaṃ mārgasya darśakaḥ 
    cd: sa tair ākramayām āsa śuddhāntaṃ śuddhakarmabhiḥ 

6.53
    ab: tatra vetrāsanāsīnān kṛtāsanaparigrahaḥ 
    cd: ity uvāceśvarān vācaṃ prāñjaliḥ pṛthivīdharaḥ 

6.54
    ab: apameghodayaṃ varṣam adṛṣṭakusumaṃ phalam 
    cd: atarkitopapannaṃ vo darśanaṃ pratibhāti me 

6.55
    ab: mūḍhaṃ buddham ivātmānaṃ haimībhūtam ivāyasam 
    cd: bhūmer divam ivārūḍhaṃ manye bhavadanugrahāt 

6.56
    ab: adyaprabhṛti bhūtānām adhigamyo 'smi śuddhaye 
    cd: yad adhyāsitam arhadbhis tad dhi tīrthaṃ pracakṣate 

6.57
    ab: avaimi pūtam ātmānaṃ dvayenaiva dvijottamāḥ 
    cd: mūrdhni gaṅgāprapātena dhautapādāmbhasā ca vaḥ 

6.58
    ab: jaṅgamaṃ praiṣyabhāve vaḥ sthāvaraṃ caraṇāṅkitam 
    cd: vibhaktānugrahaṃ manye dvirūpam api me vapuḥ 

6.59
    ab: bhavatsaṃbhāvanotthāya paritoṣāya mūrcchate 
    cd: api vyāptadigantāni nāṅgāni prabhavanti me 

6.60
    ab: na kevalaṃ darīsaṃsthaṃ bhāsvatāṃ darśanena vaḥ 
    cd: antargatam apāstaṃ me rajaso 'pi paraṃ tamaḥ 

6.61
    ab: kartavyaṃ vo na paśyāmi syāc cet kiṃ nopapadyate 
    cd: śaṅke matpāvanāyaiva prasthānaṃ bhavatām iha 

6.62
    ab: tathāpi tāvat kasmiṃś cid ājñāṃ me dātum arhatha 
    cd: viniyogaprasādā hi kiṅkarāḥ prabhaviṣṇuṣu 

6.63
    ab: ete vayam amī dārāḥ kanyeyaṃ kulajīvitam 
    cd: brūta yenātra vaḥ kāryam anāsthā bāhyavastuṣu 

6.64
    ab: ity ūcivāṃs tam evārthaṃ darīmukhavisarpiṇā 
    cd: dvir iva pratiśabdena vyājahāra himālayaḥ 

6.65
    ab: athāṅgirasam agraṇyam udāharaṇavastuṣu 
    cd: ṛṣayaś codayām āsuḥ pratyuvāca sa bhūdharam 

6.66
    ab: upapannam idaṃ sarvam ataḥ param api tvayi 
    cd: manasaḥ śikharāṇāṃ ca sadṛśī te samunnatiḥ 

6.67
    ab: sthāne tvāṃ sthāvarātmānaṃ viṣṇum āhus tathā hi te 
    cd: carācarāṇāṃ bhūtānāṃ kukṣir ādhāratāṃ gataḥ 

6.68
    ab: gām adhāsyat kathaṃ nāgo mṛṇālamṛdubhiḥ phaṇaiḥ 
    cd: ā rasātalamūlāt tvam avālambiṣyathā na cet 

6.69
    ab: acchinnāmalasaṃtānāḥ samudrormyanivāritāḥ 
    cd: punanti lokān puṇyatvāt kīrtayaḥ saritaś ca te 

6.70
    ab: yathaiva ślāghyate gaṅgā pādena parameṣṭhinaḥ 
    cd: prabhaveṇa dvitīyena tathaivocchirasā tvayā 

6.71
    ab: tiryag ūrdhvam adhastāc ca vyāpako mahimā hareḥ 
    cd: trivikramodyatasyāsīt sa ca svābhāvikas tava 

6.72
    ab: yajñabhāgabhujāṃ madhye padam ātasthuṣā tvayā 
    cd: uccair hiraṇmayaṃ śṛṅgaṃ sumeror vitathīkṛtam 

6.73
    ab: kāṭhinyaṃ sthāvare kāye bhavatā sarvam arpitam 
    cd: idaṃ tu bhaktinamraṃ te satām ārādhanaṃ vapuḥ 

6.74
    ab: tad āgamanakāryaṃ naḥ śṛṇu kāryaṃ tavaiva tat 
    cd: śreyasām upadeśāt tu vayam atrāṃśabhāginaḥ 

6.75
    ab: aṇimādiguṇopetam aspṛṣṭapuruṣāntaram 
    cd: śabdam īśvara ity uccaiḥ sārdhacandraṃ bibharti yaḥ 

6.76
    ab: kalpitānyonyasāmarthyaiḥ pṛthivyādibhir ātmani 
    cd: yenedaṃ dhriyate viśvaṃ dhuryair yānam ivādhvani 

6.77
    ab: yogino yaṃ vicinvanti kṣetrābhyantaravartinam 
    cd: anāvṛttibhayaṃ yasya padam āhur manīṣiṇaḥ 

6.78
    ab: sa te duhitaraṃ sākṣāt sākṣī viśvasya karmaṇaḥ 
    cd: vṛṇute varadaḥ śaṃbhur asmatsaṃkrāmitaiḥ padaiḥ 

6.79
    ab: tam artham iva bhāratyā sutayā yoktum arhasi 
    cd: aśocyā hi pituḥ kanyā sadbhartre pratipāditā 

6.80
    ab: yāvad etāni bhūtāni sthāvarāṇi carāṇi ca 
    cd: mātaraṃ kalpayanty enām īśo hi jagataḥ pitā 

6.81
    ab: praṇamya śitikaṇṭhāya vibudhās tadanantaram 
    cd: caraṇau rañjayanty asyāś cūḍāmaṇimarīcibhiḥ 

6.82
    ab: umā vadhūr bhavān dātā yācitāra ime vayam 
    cd: varaḥ śaṃbhur alaṃ hy eṣa tvatkulodbhūtaye vidhiḥ 

6.83
    ab: astotuḥ stūyamānasya vandyasyānanyavandinaḥ 
    cd: sutāsaṃbandhavidhinā bhava viśvaguror guruḥ 

6.84
    ab: evaṃ vādini devarṣau pārśve pitur adhomukhī 
    cd: līlākamalapatrāṇi gaṇayām āsa pārvatī 

6.85
    ab: śailaḥ saṃpūrṇakāmo 'pi menāmukham udaikṣata 
    cd: prāyeṇa gṛhiṇīnetrāḥ kanyārthe hi kuṭumbinaḥ 

6.86
    ab: mene menāpi tat sarvaṃ patyuḥ kāryam abhīpsitam 
    cd: bhavanty avyabhicāriṇyo bhartur iṣṭe pativratāḥ 

6.87
    ab: idam atrottaraṃ nyāyyam iti buddhyā vimṛśya saḥ 
    cd: ādade vacasām ante maṅgalālaṅkṛtāṃ sutām 

6.88
    ab: ehi viśvātmane vatse bhikṣāsi parikalpitā 
    cd: arthino munayaḥ prāptaṃ gṛhamedhiphalaṃ mayā 

6.89
    ab: etāvad uktvā tanayām ṛṣīn āha mahīdharaḥ 
    cd: iyaṃ namati vaḥ sarvāṃs trilocanavadhūr iti 

6.90
    ab: īpsitārthakriyodāraṃ te 'bhinandya girer vacaḥ 
    cd: āśīrbhir edhayām āsuḥ puraḥpākābhir ambikām 

6.91
    ab: tāṃ praṇāmādarasrasta- jāmbūnadavataṃsakām 
    cd: aṅkam āropayām āsa lajjamānām arundhatī 

6.92
    ab: tanmātaraṃ cāśrumukhīṃ duhitṛsnehaviklavām 
    cd: varasyānanyapūrvasya viśokām akarod guṇaiḥ 

6.93
    ab: vaivāhikīṃ tithiṃ pṛṣṭās tatkṣaṇaṃ harabandhunā 
    cd: te tryahād ūrdhvam ākhyāya celuś cīraparigrahāḥ 

6.94
    ab: te himālayam āmantrya punaḥ prekṣya ca śūlinam 
    cd: siddhaṃ cāsmai nivedyārthaṃ tadvisṛṣṭāḥ kham udyayuḥ 

6.95
    ab: paśupatir api tāny ahāni kṛcchrād agamayad adrisutāsamāgamotkaḥ 
    cd: kam aparam avaśaṃ na viprakuryur vibhum api taṃ yad amī spṛśanti bhāvāḥ 

7.1
    ab: athauṣadhīnām adhipasya vṛddhau tithau ca jāmitraguṇānvitāyām 
    cd: sametabandhur himavān sutāyā vivāhadīkṣāvidhim anvatiṣṭhat 

7.2
    ab: vaivāhikaiḥ kautukasaṃvidhānair gṛhe gṛhe vyagrapuraṃdhrivargam 
    cd: āsīt puraṃ sānumato 'nurāgād antaḥpuraṃ caikakulopameyam 

7.3
    ab: saṃtānakākīrṇamahāpathaṃ tac cīnāṃśukaiḥ kalpitaketumālam 
    cd: bhāsā jvalat kāñcanatoraṇānāṃ sthānāntarasvarga ivābabhāse 

7.4
    ab: ekaiva satyām api putrapaṅktau cirasya dṛṣṭeva mṛtotthiteva 
    cd: āsannapāṇigrahaṇeti pitror umā viśeṣocchvasitaṃ babhūva 

7.5
    ab: aṅkād yayāv aṅkam udīritāśīḥ sā maṇḍanān maṇḍanam anvabhuṅkta 
    cd: saṃbandhibhinno 'pi gireḥ kulasya snehas tadekāyatanaṃ jagāma 

7.6
    ab: maitre muhūrte śaśalāñchanena yogaṃ gatāsūttaraphalgunīṣu 
    cd: tasyāḥ śarīre pratikarma cakrur bandhustriyo yāḥ patiputravatyaḥ 

7.7
    ab: sā gaurasiddhārthaniveśavadbhir dūrvāpravālaiḥ pratibhinnarāgam 
    cd: nirnābhikauśeyam upāttabāṇam abhyaṅganepathyam alañcakāra 

7.8
    ab: babhau ca saṃparkam upetya bālā navena dīkṣāvidhisāyakena 
    cd: kareṇa bhānor bahulāvasāne saṃdhukṣyamāṇeva śaśāṅkalekhā 

7.9
    ab: tāṃ lodhrakalkena hṛtāṅgatailām āśyānakāleyakṛtāṅgarāgām 
    cd: vāso vasānām abhiṣekayogyaṃ nāryaś catuṣkābhimukhaṃ vyanaiṣuḥ 

7.10
    ab: vinyastavaidūryaśilātale 'sminn aviddhamuktāphalabhakticitre 
    cd: āvarjitāṣṭāpadakumbhatoyāḥ satūryam enāṃ snapayāṃ babhūvuḥ 

7.11
    ab: sā maṅgalasnānaviśuddhagātrī gṛhītapatyudgamanīyavastrā 
    cd: nirvṛttaparjanyajalābhiṣekā praphullakāśā vasudheva reje 

7.12
    ab: tasmāt pradeśāc ca vitānavantaṃ yuktaṃ maṇistambhacatuṣṭayena 
    cd: pativratābhiḥ parigṛhya ninye kḷptāsanaṃ kautukavedimadhyam 

7.13
    ab: tāṃ prāṅmukhīṃ tatra niveśya tanvīṃ kṣaṇaṃ vyalambanta puro niṣaṇṇāḥ 
    cd: bhūtārthaśobhāhriyamāṇanetrāḥ prasādhane sannihite 'pi nāryaḥ 

7.14
    ab: dhūpoṣmaṇā tyājitam ārdrabhāvaṃ keśāntam antaḥkusumaṃ tadīyam 
    cd: paryākṣipat kācid udārabandhaṃ dūrvāvatā pāṇḍumadhūkadāmnā 

7.15
    ab: vinyastaśuklāguru cakrur asyā gorocanāpatravibhaṅgam aṅgam 
    cd: sā cakravākāṅkitasaikatāyās trisrotasaḥ kāntim atītya tasthau 

7.16
    ab: lagnadvirephaṃ paribhūya padmaṃ sameghalekhaṃ śaśinaś ca bimbam 
    cd: tadānanaśrīr alakaiḥ prasiddhaiś ciccheda sādṛśyakathāprasaṅgam 

7.17
    ab: karṇārpito lodhrakaṣāyarūkṣe gorocanākṣepanitāntagaure 
    cd: tasyāḥ kapole parabhāgalābhād babandha cakṣūṃṣi yavaprarohaḥ 

7.18
    ab: rekhābibhaktaś ca vibhaktagātryāḥ kiṃcinmadhūcchiṣṭavimṛṣṭarāgaḥ 
    cd: kām apy abhikhyāṃ sphuritair apuṣyad āsannalāvaṇyaphalo 'dhraroṣṭhaḥ 

7.19
    ab: patyuḥ śiraścandrakalām anena spṛśeti sakhyā parihāsapūrvam 
    cd: sā rañjayitvā caraṇau kṛtāśīr mālyena tāṃ nirvacanaṃ jaghāna 

7.20
    ab: tasyāḥ sujātotpalapatrakānte prasādhikābhir nayane nirīkṣya 
    cd: na cakṣuṣoḥ kāntiviśeṣabuddhyā kālāñjanaṃ maṅgalam ity upāttam 

7.21
    ab: sā saṃbhavadbhiḥ kusumair lateva jyotirbhir udyadbhir iva triyāmā 
    cd: sarid vihaṅgair iva līyamānair āmucyamānābharaṇā cakāse 

7.22
    ab: ātmānam ālokya ca śobhamānam ādarśabimbe stimitāyatākṣī 
    cd: haropayāne tvaritā babhūva strīṇāṃ priyālokaphalo hi veṣaḥ 

7.23
    ab: athāṅgulibhyāṃ haritālam ārdraṃ māṅgalyam ādāya manaḥśilāṃ ca 
    cd: karṇāvasaktāmaladantapatraṃ mātā tadīyaṃ mukham unnamayya 

7.24
    ab: umāstanodbhedam anupravṛddho manoratho yaḥ prathamo babhūva 
    cd: tam eva menā duhituḥ kathaṃcid vivāhadīkṣātilakaṃ cakāra 

7.25
    ab: babandha cāsrākuladṛṣṭir asyāḥ sthānāntare kalpitasanniveśam 
    cd: dhātryaṅgulībhiḥ pratisāryamāṇam ūrṇamayaṃ kautukahastasūtram 

7.26
    ab: kṣīrodaveleva saphenapuñjā paryāptacandreva śarattriyāmā 
    cd: navaṃ navakṣaumanivāsinī sā bhūyo babhau darpaṇam ādadhānā 

7.27
    ab: tām arcitābhyaḥ kuladevatābhyaḥ kulapratiṣṭḥāṃ praṇamayya mātā 
    cd: akārayat kārayitavyadakṣā krameṇa pādagrahaṇaṃ satīnām 

7.28
    ab: akhaṇḍitaṃ prema labhasva patyur ity ucyate tābhir umā sma namrā 
    cd: tayā tu tasyārdhaśarīrabhājā paścātkṛtāḥ snigdhajanāśiṣo ' pi 

7.29
    ab: icchāvibhūtyor anurūpam adris tasyāḥ kṛtī kṛtyam aśeṣayitvā 
    cd: sabhyaḥ sabhāyāṃ suhṛdāsthitāyāṃ tasthau vṛṣāṅkāgamanapratīkṣaḥ 

7.30
    ab: tāvad varasyāpi kuberaśaile tatpūrvapāṇigrahaṇānurūpam 
    cd: prasādhanaṃ mātṛbhir ādṛtābhir nyastaṃ purastāt puraśāsanasya 

7.31
    ab: tadgauravān maṅgalamaṇḍanaśrīḥ sā paspṛśe kevalam īśvareṇa 
    cd: sva eva veṣaḥ pariṇetur iṣṭaṃ bhāvāntaraṃ tasya vibhoḥ prapede 

7.32
    ab: babhūva bhasmaiva sitāṅgarāgaḥ kapālam evāmalaśekharaśrīḥ 
    cd: upāntabhāgeṣu ca rocanāṅko gajājinasyaiva dukūlabhāvaḥ 

7.33
    ab: śaṅkhāntaradyoti vilocanaṃ yad antarniviṣṭāmalapiṅgatāram 
    cd: sānnidhyapakṣe haritālamayyās tad eva jātaṃ tilakakriyāyāḥ 

7.34
    ab: yathāpradeśaṃ bhujageśvarāṇāṃ kariśyatām ābharaṇāntaratvam 
    cd: śarīramātraṃ vikṛtiṃ prapede tathaiva tasthuḥ phaṇaratnaśobhāḥ 

7.35
    ab: divāpi niṣṭhyūtamarīcibhāsā bālyād anāviṣkṛtalāñchanena 
    cd: candreṇa nityaṃ pratibhinnamauleś cūḍāmaṇeḥ kiṃ grahaṇaṃ harasya 

7.36
    ab: ity adbhutaikaprabhavaḥ prabhāvāt prasiddhanepathyavidher vidhātā 
    cd: ātmānam āsannagaṇopanīte khaḍge niṣaktapratimaṃ dadarśa 

7.37
    ab: sa gopatiṃ nandibhujāvalambī śārdūlacarmāntaritorupṛṣṭham 
    cd: tadbhaktisaṃkṣiptabṛhatpramāṇam āruhya kailāsam iva pratasthe 

7.38
    ab: taṃ mātaro devam anuvrajantyaḥ svavāhanakṣobhacalāvataṃsāḥ 
    cd: mukhaiḥ prabhāmaṇḍalareṇugauraiḥ padmākaraṃ cakrur ivāntarīkṣam 

7.39
    ab: tāsāṃ ca paścāt kanakaprabhāṇāṃ kālī kapālābharaṇā cakāse 
    cd: balākinī nīlapayodarājī dūraṃ puraḥkṣiptaśatahradeva 

7.40
    ab: tato gaṇaiḥ śūlabhṛtaḥ purogair udīrito maṅgalatūryaghoṣaḥ 
    cd: vimānaśṛṅgāṇy avagāhamānaḥ śaśaṃsa sevāvasaraṃ surebhyaḥ 

7.41
    ab: upādade tasya sahasraraśmis tvaṣṭrā navaṃ nirmitam ātapatram 
    cd: sa taddukūlād avidūramaulir babhau patadgaṅga ivottamāṅge 

7.42
    ab: mūrte ca gaṅgāyamune tadānīṃ sacāmare devam aseviṣātām 
    cd: samudragārūpaviparyaye 'pi sahaṃsapāte iva lakṣyamāṇe 

7.43
    ab: tam anvagacchat prathamo vidhātā śrīvatsalakṣmā puruṣaś ca sākṣāt 
    cd: jayeti vācā mahimānam asya saṃvardhayantyā haviṣeva vahnim 

7.44
    ab: ekaiva mūrtir bibhide tridhā sā sāmānyam eṣāṃ prathamāvaratvam 
    cd: viṣṇor haras tasya hariḥ kadācid vedhās tayos tāv api dhātur ādyau 

7.45
    ab: taṃ lokapālāḥ puruhūtamukhyāḥ śrīlakṣaṇotsargavinītaveṣāḥ 
    cd: dṛṣṭipradāne kṛtanandisaṃjñās taddarśitāḥ prāñjalayaḥ praṇemuḥ 

7.46
    ab: kampena mūrdhnaḥ śatapatrayoniṃ vācā hariṃ vṛtrahaṇaṃ smitena 
    cd: ālokamātreṇa surān aśeṣān saṃbhāvayām āsa yathāpradhānam 

7.47
    ab: tasmai jayāśīḥ sasṛje purastāt saptarṣibhis tān smitapūrvam āha 
    cd: vivāhayajñe vitate 'tra yūyam adhvaryavaḥ pūrvavṛtā mayeti 

7.48
    ab: viśvāvasuprāgraharaiḥ pravīṇaiḥ saṃgīyamānatripurāvadānaḥ 
    cd: adhvānam adhvāntavikāralaṅghyas tatāra tārādhipakhaṇḍadhārī 

7.49
    ab: khe khelagāmī tam uvāha vāhaḥ saśabdacāmīkarakiṅkiṇīkaḥ 
    cd: taṭābhighātād iva lagnapaṅke dhunvan muhuḥ protaghane viṣāṇe 

7.50
    ab: sa prāpad aprāptaparābhiyogaṃ nagendraguptaṃ nagaraṃ muhūrtāt 
    cd: puro vilagnair haradṛṣṭipātaiḥ suvarṇasūtrair iva kṛṣyamāṇaḥ 

7.51
    ab: tasyopakaṇṭhe ghananīlakaṇṭḥaḥ kutūhalād unmukhapauradṛṣṭaḥ 
    cd: svabāṇacihnād avatīrya mārgād āsannabhūpṛṣṭham iyāya devaḥ 

7.52
    ab: tam ṛddhimadbandhujanādhirūḍhair vṛndair gajānāṃ giricakravartī 
    cd: pratyujjagāmāgamanapratītaḥ praphullavṛkṣaiḥ kaṭakair iva svaiḥ 

7.53
    ab: vargāv ubhau devamahīdharāṇāṃ dvāre purasyodghaṭitāpidhāne 
    cd: samīyatur dūravisarpighoṣau bhinnaikasetū payasām ivaughau 

7.54
    ab: hrīmān abhūd bhūmidharo hareṇa trailokyavandyena kṛtapraṇāmaḥ 
    cd: pūrvaṃ mahimnā sa hi tasya dūram āvarjitaṃ nātmaśiro viveda 

7.55
    ab: sa prītiyogād vikasanmukhaśrīr jāmātur agresaratām upetya 
    cd: prāveśayan mandiram ṛddham enam āgulphakīrṇāpaṇamārgapuṣpam 

7.56
    ab: tasmin muhūrte purasundarīṇām īśānasaṃdarśanalālasānām 
    cd: prāsādamālāsu babhūvur itthaṃ tyaktānyakāryāṇi viceṣṭitāni 

7.57
    ab: ālokamārgaṃ sahasā vrajantyā kayācid udveṣṭanavāntamālyaḥ 
    cd: bandhuṃ na saṃbhāvita eva tāvat kareṇa ruddho 'pi na keśapāśaḥ 

7.58
    ab: prasādhikālambitam agrapādam ākṣipya kācid dravarāgam eva 
    cd: utsṛṣṭalīlāgatir āgavākṣād alaktakāṅkāṃ padavīṃ tatāna 

7.59
    ab: vilocanaṃ dakṣiṇam añjanena saṃbhāvya tadvañcitavāmanetrā 
    cd: tathaiva vātāyanasaṃnikarṣaṃ yayau śalākām aparā vahantī 

7.60
    ab: jālāntarapreṣitadṛṣtir anyā prasthānabhinnāṃ na babandha nīvīm 
    cd: nābhipraviṣṭābharaṇaprabheṇa hastena tasthāv avalambya vāsaḥ 

7.61
    ab: ardhācitā satvaram utthitāyāḥ pade pade durnimite galantī 
    cd: kasyāścid āsīd raśanā tadānīm aṅguṣṭhamūlārpitasūtraśeṣā 

7.62
    ab: tāsāṃ mukhair āsavagandhagarbhair vyāptāntarāḥ sāndrakutūhalānām 
    cd: vilolanetrabhramarair gavākṣāḥ sahasrapatrābharaṇā ivāsan 

7.63
    ab: tāvat patākākulam indumaulir uttoraṇaṃ rājapathaṃ prapede 
    cd: prāsādaśṛṅgāṇi divāpi kurvañ jyotsnābhiṣekadviguṇadyutīni 

7.64
    ab: tam ekadṛśyaṃ nayanaiḥ pibantyo nāryo na jagmur viṣayāntarāṇi 
    cd: tathā hi śeṣendriyavṛttir āsāṃ sarvātmanā cakṣur iva praviṣṭā 

7.65
    ab: sthāne tapo duścaram etadartham aparṇayā pelavayāpi taptam 
    cd: yā dāsyam apy asya labheta nārī sā syāt kṛtārthā kim utāṅkaśayyām 

7.66
    ab: paraspareṇa spṛhaṇīyaśobhaṃ na ced idaṃ dvandvam ayojayiṣyat 
    cd: asmin dvaye rūpavidhānayatnaḥ patyuḥ prajānāṃ viphalo 'bhaviśyat 

7.67
    ab: na nūnam ārūḍharuṣā śarīram anena dagdhaṃ kusumāyudhasya 
    cd: vrīḍād amuṃ devam udīkṣya manye saṃnyastadehaḥ svayam eva kāmaḥ 

7.68
    ab: anena saṃbandham upetya diṣṭyā manorathaprārthitam īśvareṇa 
    cd: mūrdhānam āli kṣitidhāraṇoccam uccaistarāṃ vakṣyati śailarājaḥ 

7.69
    ab: ity oṣadhiprasthavilāsinīnāṃ śṛṇvan kathāḥ śrotrasukhās trinetraḥ 
    cd: keyūracūrṇīkṛtalājamuṣṭiṃ himālayasyālayam āsasāda 

7.70
    ab: tatrāvatīryācyutadattahastaḥ śaradghanād dīdhitimān ivokṣṇaḥ 
    cd: krāntāni pūrvaṃ kamalāsanena kakṣyāntarāṇy adripater viveśa 

7.71
    ab: tam anvag indrapramukhāś ca devāḥ saptarṣipūrvāḥ paramarṣayaś ca 
    cd: gaṇāś ca giryālayam abhyagacchan praśastam ārambham ivottamārthāḥ 

7.72
    ab: tatreśvaro viṣṭarabhāg yathāvat saratnam arghyaṃ madhumac ca gavyam 
    cd: nave dukūle ca nagopanītaṃ pratyagrahīt sarvam amantravarjam 

7.73
    ab: dukūlavāsāḥ sa vadhūsamīpaṃ ninye vinītair avarodharakṣaiḥ 
    cd: velāsamīpaṃ sphuṭaphenarājir navair udanvān iva candrapādaiḥ 

7.74
    ab: tayā pravṛddhānanacandrakāntyā praphullacakṣuḥkumudaḥ kumāryā 
    cd: prasannacetaḥsalilaḥ śivo 'bhūt saṃsṛjyamānaḥ śaradeva lokaḥ 

7.75
    ab: tayoḥ samāpattiṣu kātarāṇi kiṃcidvyavasthāpitasaṃhṛtāni 
    cd: hrīyantraṇāṃ tatkṣaṇam anvabhūvann anyonyalolāni vilocanāni 

7.76
    ab: tasyāḥ karaṃ śailagurūpanītaṃ jagrāha tāmrāṅgulim aṣṭamūrttiḥ 
    cd: umātanau gūḍhatanoḥ smarasya tacchaṅkinaḥ pūrvam iva praroham 

7.77
    ab: romodgamaḥ prādur abhūd umāyāḥ svinnāṅguliḥ puṅgavaketur āsīt 
    cd: vṛttis tayoḥ pāṇisamāgamena samaṃ vibhakteva manobhavasya 

7.78
    ab: prayuktapāṇigrahaṇaṃ yad anyad vadhūvaraṃ puṣyati kāntim agryām 
    cd: sānnidhyayogād anayos tadānīṃ kiṃ kathyate śrīr ubhayasya tasya 

7.79
    ab: pradakṣiṇaprakramaṇāt kṛśānor udarciṣas tan mithunaṃ cakāse 
    cd: meror upānteṣv iva vartamānam anyonyasaṃsaktam ahastriyāmam 

7.80
    ab: tau dampatī triḥ pariṇīya vahnim karāgrasaṃsparśanimīlitākṣīm 
    cd: tāṃ kārayām āsa vadhūṃ purodhās tasmin samiddhārciṣi lājamokṣam 

7.81
    ab: sā lājadhūmāñjalim iṣṭagandhaṃ gurūpadeśād vadanaṃ nināya 
    cd: kapolasaṃsarpiśikhaḥ sa tasyā muhūrtakarṇotpalatāṃ prapede 

7.82
    ab: tad īṣadārdrāruṇagaṇḍalekham ucchvāsikālāñjanarāgam akṣṇoḥ 
    cd: vadhūmukhaṃ klāntayavāvataṃsam ācāradhūmagrahaṇād babhūva 

7.83
    ab: vadhūṃ dvijaḥ prāha tavaiṣa vatse vahnir vivāhaṃ prati pūrvasākṣī 
    cd: śivena bhartrā saha dharmacaryā kāryā tvayā muktavicārayeti 

7.84
    ab: ālocanāntaṃ śravaṇe vitatya pītaṃ guros tadvacanaṃ bhavānyā 
    cd: nidāghakālolbaṇatāpayeva māhendram ambhaḥ prathamaṃ pṛthivyā 

7.85
    ab: dhruveṇa bhartrā dhruvadarśanāya prayujyamānā priyadarśanena 
    cd: sā dṛṣṭa ity ānanam unnamayya hrīsannakaṇṭhī katham apy uvāca 

7.86
    ab: itthaṃ vidhijñena purohitena prayuktapāṇigrahaṇopacārau 
    cd: praṇematus tau pitarau prajānāṃ padmāsanasthāya pitāmahāya 

7.87
    ab: vadhūr vidhātrā pratinandyate sma kalyāṇi vīraprasavā bhaveti 
    cd: vācaspatiḥ sann api so 'ṣṭamūrttav āśāsya cintāstimito babhūva 

7.88
    ab: kḷptopacārāṃ caturasravedīṃ tāv etya paścāṭ kanakāsanasthau 
    cd: jāyāpatī laukikam eṣitavyam ārdrākṣatāropaṇam anvabhūtām 

7.89
    ab: patrāntalagnair jalabindujālair ākṛṣṭamuktāphalajālaśobham 
    cd: tayor upary āyatanāladaṇḍam ādhatta lakṣmīḥ kamalātapatram 

7.90
    ab: dvidhā prayuktena ca vāṅmayena sarasvatī tan mithunaṃ nunāva 
    cd: saṃskārapūtena varaṃ vareṇyaṃ vadhūṃ sukhagrāhyanibandhanena 

7.91
    ab: tau sandhiṣu vyañjitavṛttibhedaṃ rasāntareṣu pratibaddharāgam 
    cd: apaśyatām apsarasāṃ muhūrtaṃ prayogam ādyaṃ lalitāṅgahāram 

7.92
    ab: devās tadante haram ūḍhabhāryaṃ kirīṭabaddhāñjalayo nipatya 
    cd: śāpāvasāne pratipannamūrtter yayācire pañcaśarasya sevām 

7.93
    ab: tasyānumene bhagavān vimanyur vyāpāram ātmany api sāyakānām 
    cd: kāle prayuktā khalu kāryavidbhir vijṇāpanā bhartṛṣu siddhim eti 

7.94
    ab: atha vibudhagaṇāṃs tān indumaulir visṛjya kṣitidharapatikanyām ādadānaḥ kareṇa 
    cd: kanakakalaśarakśābhaktiśobhāsanāthaṃ kṣitiviracitaśayyaṃ kautukāgāram āgāt 

7.95
    ab: navapariṇayalajjābhūṣaṇāṃ tatra gaurīṃ vadanam apaharantīṃ tatkṛtotkṣepam īśaḥ 
    cd: api śayanasakhībhyo dattavācaṃ kathaṃcit pramathamukhavikārair hāsayām āsa gūḍham 

8.1
    ab: pāṇipīḍanavidher anantaraṃ śailarājaduhitur haraṃ prati 
    cd: bhāvasādhvasaparigrahād abhūt kāmadohadamanoharaṃ vapuḥ 

8.2
    ab: vyāhṛtā prativaco na sandadhe gantum aicchad avalambitāṃśukā 
    cd: sevate sma śayanaṃ parāṅmukhī sā tathāpi rataye pinākinaḥ 

8.3
    ab: kaitavena śayite kutūhalāt pārvatī pratimukhaṃ nipātitam 
    cd: cakṣur unmiṣati sasmitaṃ priye vidyudāhatam iva nyamīlayat 

8.4
    ab: nābhideśanihitaḥ sakampayā śaṅkarasya rurudhe tayā karaḥ 
    cd: taddukūlam atha cābhavat svayaṃ dūram ucchvasitanīvibandhanam 

8.5
    ab: evam āli nigṛhītasādhvasaṃ śaṅkaro rahasi sevyatām iti 
    cd: sā sakhībhir upadiṣṭam ākulā nāsmarat pramukhavartini priye 

8.6
    ab: apy avastuni kathāpravṛttaye praśnatatparam anaṅgaśāsanam 
    cd: vīkṣitena parigṛhya pārvatī mūrdhakampamayam uttaraṃ dadau 

8.7
    ab: śūlinaḥ karataladvayena sā saṃnirudhya nayane hṛtāṃśukā 
    cd: tasya paśyati lalāṭalocane moghayatnavidhurā rahasy abhūt 

8.8
    ab: cumbaneṣv adharadānavarjitaṃ sannahastam adayopagūhane 
    cd: kliṣṭamanmatham api priyaṃ prabhor durlabhapratikṛtaṃ vadhūratam 

8.9
    ab: yan mukhagrahaṇam akṣatādharaṃ dattam avraṇapadaṃ nakhaṃ ca yat 
    cd: yad rataṃ ca sadayaṃ priyasya tat pārvatī viṣahate sma netarat 

8.10
    ab: rātrivṛttam anuyoktum udyataṃ sā vibhātasamaye sakhījanam 
    cd: nākarod apakutūhalaṃ hriyā śaṃsituṃ ca hṛdayena tatvare 

8.11
    ab: darpaṇe ca paribhogadarśinī pṛṣṭhataḥ praṇayino niṣeduṣaḥ 
    cd: prekṣya bimbam anu bimbam ātmanaḥ kāni kāni na cakāra lajjayā 

8.12
    ab: nīlakaṇṭhaparibhuktayauvanāṃ tāṃ vilokya jananī samāśvasat 
    cd: bhartṛvallabhatayā hi mānasīṃ mātur asyati śucaṃ vadhūjanaḥ 

8.13
    ab: vāsarāṇi katicit kathañcana sthāṇunā ratam akāri cānayā 
    cd: jñātamanmatharasā śanaiḥ śanaiḥ sā mumoca ratiduḥkhaśīlatām 

8.14
    ab: sasvaje priyam uronipīḍitā prārthitaṃ mukham anena nāharat 
    cd: mekhalāpaṇayalolatāṃ gataṃ hastam asya śithilaṃ rurodha sā 

8.15
    ab: bhāvasūcitam adṛṣṭavipriyaṃ cāṭumat kṣaṇaviyogakātaram 
    cd: kaiścid eva divasais tadā tayoḥ prema rūḍham itaretarāśrayam 

8.16
    ab: taṃ yathātmasadṛśaṃ varaṃ vadhūr anvarajyata varas tathaiva tām 
    cd: sāgarād anapagā hi jāhnavī so 'pi tanmukharasaikanirvṛtiḥ 

8.17
    ab: śiṣyatāṃ nidhuvanopadeśinaḥ śaṅkarasya rahasi prapannayā 
    cd: śikṣitaṃ yuvatinaipuṇaṃ tayā yat tad eva gurudakṣiṇīkṛtam 

8.18
    ab: daṣṭamuktam adharoṣṭham āmbikā vedanāvidhutahastapallavā 
    cd: śītalena niravāpayat kṣaṇaṃ maulicandraśakalena śūlinaḥ 

8.19
    ab: cumbanādalakacūrṇadūṣitaṃ śaṅkaro 'pi nayanaṃ lalāṭajam 
    cd: ucchvasatkamalagandhaye dadau pārvatīvadanagandhavāhine 

8.20
    ab: evam indriyasukhasya vartmanaḥ sevanād anugṛhītamanmathaḥ 
    cd: śailarājabhavane sahomayā māsamātram avasad vṛṣadhvajaḥ 

8.21
    ab: so 'numānya himavantam ātmabhūr ātmajāvirahaduḥkhakheditam 
    cd: tatra tatra vijahāra saṃpatann aprameyagatinā kakudmatā 

8.22
    ab: merum etya marudāśugokṣakaḥ pārvatīstanapuraskṛtān kṛtī 
    cd: hemapallavavibhaṅgasaṃstarān anvabhūt suratamardanakṣamān 

8.23
    ab: padmanābhacaraṇāṅkitāśmasu prāptavatsv amṛtavipruṣo navāḥ 
    cd: mandarasya kaṭakeṣu cāvasat pārvatīvadanapadmaṣaṭpadaḥ 

8.24
    ab: vāraṇadhvanitabhītayā tayā kaṇṭhasaktaghanabāhubandhanaḥ 
    cd: ekapiṅgalagirau jagadgurur nirviveśa viśadāḥ śaśiprabhāḥ 

8.25
    ab: tasya jātu malayasthalīrate dhūtacandanalataḥ priyāklamam 
    cd: ācacāma salavaṅgakesaraś cāṭukāra iva dakṣiṇānilaḥ 

8.26
    ab: hematāmarasatāḍitapriyā tatkarāmbuvinimīlitekṣaṇā 
    cd: khe vyagāhata taraṅgiṇīm umā mīnapaṅktipunaruktamekhalā 

8.27
    ab: tāṃ pulomatanayālakocitaiḥ pārijātakusumaiḥ prasādhayan 
    cd: nandane ciram ayugmalocanaḥ saspṛhaṃ suravadhūbhir īkṣitaḥ 

8.28
    ab: ity abhaumam anubhūya śaṅkaraḥ pārthivaṃ ca dayitāsakhaḥ sukham 
    cd: lohitāyati kadācid ātape gandhamādanagiriṃ vyagāhata 

8.29
    ab: tatra kāñcanaśilātalāśrayo netragamyam avalokya bhāskaram 
    cd: dakṣiṇetarabhujavyapāśrayāṃ vyājahāra sahadharmacāriṇīm 

8.30
    ab: padmakāntim aruṇatribhāgayoḥ saṃkramayya tava netrayor iva 
    cd: saṃkṣaye jagad iva prajeśvaraḥ saṃharaty ahar asāv aharpatiḥ 

8.31
    ab: sīkaravyatikaraṃ marīcibhir dūrayaty avanate vivasvati 
    cd: indracāpapariveṣaśūnyatāṃ nirjharās tava pitur vrajanty amī 

8.32
    ab: daṣṭatāmarasakesarasrajoḥ krandator viparivṛttakaṇṭhayoḥ 
    cd: nighnayoḥ sarasi cakravākayor alpam antaram analpatāṃ gatam 

8.33
    ab: sthānam āhnikam apāsya dantinaḥ sallakīviṭapabhaṅgavāsitam 
    cd: āvibhātacaraṇāya gṛhṇāte vāri vāriruhabaddhaṣaṭpadam 

8.34
    ab: paśya paścimadigantalambinā nirmitaṃ mitakathe vivasvatā 
    cd: dīrghayā pratimayā saro 'mbhasāṃ tāpanīyam iva setubandhanam 

8.35
    ab: uttaranti vinikīrya palvalaṃ gāḍhapaṅktam ativāhitātapāḥ 
    cd: daṃṣṭriṇo vanavarāhayūthapā daṣṭabhaṅgurabisāṅkurā iva 

8.36
    ab: eṣa vṛkṣaśikhare kṛtāspado jātarūparasagauramaṇḍalaḥ 
    cd: hīyamānam ahar atyayātapaṃ pīvaroru pibatīva barhiṇaḥ 

8.37
    ab: pūrvabhāgatimirapravṛttibhir vyaktapaṅkam iva jātam ekataḥ 
    cd: khaṃ hṛtātapajalaṃ vivasvatā bhāti kiñcid iva śeṣavat saraḥ 

8.38
    ab: āviśadbhir uṭajāṅgaṇaṃ mṛgair mūlasekasarasaiś ca vṛkṣakaiḥ 
    cd: āśramāḥ praviśadagnidhenavo bibhrati śriyam udīritāgnayaḥ 

8.39
    ab: baddhakośam api tiṣṭhati kṣaṇaṃ sāvaśeṣavivaraṃ kuśeśayam 
    cd: ṣaṭpadāya vasatiṃ grahīṣyate prītipūrvam iva dātum antaram 

8.40
    ab: dūramagraparimeyaraśminā vāruṇī dig aruṇena bhānunā 
    cd: bhāti kesaravateva maṇḍitā bandhujīvatilakena kanyakā 

8.41
    ab: sāmabhiḥ sahacarāḥ sahasraśaḥ syandanāśvahṛdayaṅgamasvaraiḥ 
    cd: bhānum agniparikīrṇatejasaṃ saṃstuvanti kiraṇoṣmapāyinaḥ 

8.42
    ab: so 'yam ānataśirodharair hayaiḥ karṇacāmaravighaṭṭitekṣaṇaiḥ 
    cd: astam eti yugabhugnakesaraiḥ saṃnidhāya divasaṃ mahodadhau 

8.43
    ab: khaṃ prasuptam iva saṃsthite ravau tejaso mahata īdṛśī gatiḥ 
    cd: tat prakāśayati yāvad udgataṃ mīlanāya khalu tāvataś cyutam 

8.44
    ab: saṃdhyayāpy anugataṃ raver vapur vandyam astaśikhare samarpitam 
    cd: yena pūrvam udaye puraskṛtā nānuyāsyati kathaṃ tam āpadi 

8.45
    ab: raktapītakapiśāḥ payomucāṃ koṭayaḥ kuṭilakeśi bhānty amūḥ 
    cd: drakṣyasi tvam iti saṃdhyayānayā vartikābhir iva sādhumaṇḍitāḥ 

8.46
    ab: siṃhakesarasaṭāsu bhūbhṛtāṃ pallavaprasaviṣu drumeṣu ca 
    cd: paśya dhātuśikhareṣu bhānunā saṃvibhaktam iva sāṃdhyam ātapam 

8.47
    ab: adrirājatanaye tapasvinaḥ pāvanāmbuvihitāñjalikriyāḥ 
    cd: brahma gūḍham abhisaṃdhyam ādṛtāḥ śuddhaye vidhivido gṛṇanty amī 

8.48
    ab: tan muhūrttam anumantum arhasi prastutāya niyamāya mām api 
    cd: tvāṃ vinodanipuṇaḥ sakhījano valguvādini vinodayiṣyati 

8.49
    ab: nirvibhujya daśanacchadaṃ tato vāci bhartur avadhīraṇāparā 
    cd: śailarājatanayā samīpagām ālalāpa vijayām ahetukam 

8.50
    ab: īśvaro 'pi divasātyayocitaṃ mantrapūrvam anutasthivān vidhim 
    cd: pārvatīm avacanām asūyayā pratyupetya punar āha sasmitam 

8.51
    ab: muñca kopam animittakopane saṃdhyayā praṇamito 'smi nānyayā 
    cd: kiṃ na vetsi sahadharmacāriṇaṃ cakravākasamavṛttim ātmanaḥ 

8.52
    ab: nirmiteṣu pitṛṣu svayaṃbhuvā yā tanuḥ sutanu pūrvam ujjhitā 
    cd: seyam astam udayaṃ ca sevate tena mānini mamātra gauravam 

8.53
    ab: tām imāṃ timiravṛddhipīḍitāṃ śailarājatanaye 'dhunā sthitām 
    cd: ekatas taṭatamālamālinīṃ paśya dhāturasanimnagām iva 

8.54
    ab: sāndhyam astamitaśeṣam ātapaṃ raktalekham aparā bibharti dik 
    cd: sāṃparāyavasudhā saśoṇitaṃ maṇḍalāgram iva tiryagujjhitam 

8.55
    ab: yāminīdivasasandhisambhave tejasi vyavahite sumeruṇā 
    cd: etad andhatamasaṃ niraṅkuśaṃ dikṣu dīrghanayane vijṛmbhate 

8.56
    ab: nordhvam īkṣaṇagatir na cāpy adho nābhito na purato na pṛṣṭhataḥ 
    cd: loka eṣa timiraughaveṣṭito garbhavāsa iva vartate niśi 

8.57
    ab: śuddham āvilam avasthitaṃ calaṃ vakram ārjavaguṇānvitaṃ ca yat 
    cd: sarvam eva tamasā samīkṛtaṃ dhiṅ mahattvam asatāṃ hṛtāntaram 

8.58
    ab: nūnam unnamati yajvanāṃ patiḥ śārvarasya tamaso niṣiddhaye 
    cd: puṇḍarīkamukhi pūrvadiṅmukhaṃ kaitakair iva rajobhir āvṛtam 

8.59
    ab: mandarāntaritamūrtinā niśā lakṣyate śaśabhṛtā satārakā 
    cd: tvaṃ mayā priyasakhīsamāgatā śroṣyateva vacanāni pṛṣṭhataḥ 

8.60
    ab: ruddhanirgamanam ā dinakṣayāt pūrvadṛṣṭatanucandrikāsmitam 
    cd: etad udgirati candramaṇḍalaṃ digrahasyam iva rātricoditam 

8.61
    ab: paśya pakvaphalinīphalatviṣā bimbalāñchitaviyatsaro 'mbhasā 
    cd: viprakṛṣṭavivaraṃ himāṃśunā cakravākamithunaṃ viḍambyate 

8.62
    ab: śakyam oṣadhipater navodayāḥ karṇapūraracanākṛte tava 
    cd: apragalbhayavasūcikomalāś chettum agranakhasaṃpuṭaiḥ karāḥ 

8.63
    ab: aṅgulībhir iva keśasaṃcayaṃ sannigṛhya timiraṃ marīcibhiḥ 
    cd: kuḍmalīkṛtasarojalocanaṃ cumbatīva rajanīmukhaṃ śaśī 

8.64
    ab: paśya pārvati navenduraśmibhiḥ sāmibhinnatimiraṃ nabhastalam 
    cd: lakṣyate dviradabhogadūṣitaṃ saṃprasīdad iva mānasaṃ saraḥ 

8.65
    ab: raktabhāvam apahāya candramā jāta eṣa pariśuddhamaṇḍalaḥ 
    cd: vikriyā na khalu kāladoṣajā nirmalaprakṛtiṣu sthirodayā 

8.66
    ab: unnateṣu śaśinaḥ prabhā sthitā nimnasaṃśrayaparaṃ niśātamaḥ 
    cd: nūnam ātmasadṛśī prakalpitā vedhaseha guṇadoṣayor gatiḥ 

8.67
    ab: candrapādajanitapravṛttibhiś candrakāntajalabindubhir giriḥ 
    cd: mekhalātaruṣu nidritān amūn bodhayaty asamaye śikhaṇḍinaḥ 

8.68
    ab: kalpavṛkṣaśikhareṣu saṃprati prasphuradbhir iva paśya sundari 
    cd: hārayaṣṭigaṇanām ivāṃśubhiḥ kartum āgatakutūhalaḥ śaśī 

8.69
    ab: unnatāvanatabhāvavattayā candrikā satimirā girer iyam 
    cd: bhaktibhir bahuvidhābhir arpitā bhāti bhūtir iva mattadantinaḥ 

8.70
    ab: etad ucchvasitapītam aindavaṃ voḍhum akṣamam iva prabhārasam 
    cd: muktaṣaṭpadavirāvam añjasā bhidyate kumudam ā nibandhanāt 

8.71
    ab: paśya kalpatarulambi śuddhayā jyotsnayā janitarūpasaṃśayam 
    cd: mārute calati caṇḍi kevalaṃ vyajyate viparivṛttam aṃśukam 

8.72
    ab: śakyam aṅgulibhir uddhṛtair adhaḥ śākhināṃ patitapuṣpapeśalaiḥ 
    cd: patrajarjaraśaśiprabhālavair ebhir utkacayituṃ tavālakān 

8.73
    ab: eṣa cārumukhi yogatārayā yujyate taralabimbayā śaśī 
    cd: sādhvasād upagataprakampayā kanyayeva navadīkṣayā varaḥ 

8.74
    ab: pākabhinnaśarakāṇḍagaurayor ullasatpratikṛtiprasannayoḥ 
    cd: rohatīva tava gaṇḍalekhayoś candrabimbanihitākṣṇi candrikā 

8.75
    ab: lohitārkamaṇibhājanārpitaṃ kalpavṛkṣamadhu bibhratī svayam 
    cd: tvām iyaṃ sthitimatīm upasthitā gandhamādanavanādhidevatā 

8.76
    ab: ārdrakesarasugandhi te mukhaṃ mattaraktanayanaṃ svabhāvataḥ 
    cd: atra labdhavasatir guṇāntaraṃ kiṃ vilāsini madaḥ kariṣyati 

8.77
    ab: mānyabhaktir athavā sakhījanaḥ sevyatām idam anaṅgadīpanam 
    cd: ity udāram abhidhāya śaṅkaras tām apāyayata pānam ambikām 

8.78
    ab: pārvatī tadupayogasambhavāṃ vikriyām api satāṃ manoharām 
    cd: apratarkyavidhiyoganirmitām āmrateva sahakāratāṃ yayau 

8.79
    ab: tatkṣaṇaṃ viparivartitahriyor neṣyatoḥ śayanam iddharāgayoḥ 
    cd: sā babhūva vaśavartinī dvayoḥ śūlinaḥ suvadanā madasya ca 

8.80
    ab: ghūrṇamānanayanaṃ skhalatkathaṃ svedibindumad akāraṇasmitam 
    cd: ānanena na tu tāvad īśvaraś cakṣuṣā ciram umāmukhaṃ papau 

8.81
    ab: tāṃ vilambitapanīyamekhalām udvahañ jaghanabhāradurvahām 
    cd: dhyānasaṃbhṛtavibhūtir īśvaraḥ prāviśan maṇiśilāgṛhaṃ rahaḥ 

8.82
    ab: tatra haṃsadhavalottaracchadaṃ jāhnavīpulinacārudarśanam 
    cd: adhyaśeta śayanaṃ priyāsakhaḥ śāradābhram iva rohiṇīpatiḥ 

8.83
    ab: kliṣṭakeśam avaluptacandanaṃ vyatyayārpitanakhaṃ samatsaram 
    cd: tasya tac chiduramekhalāguṇaṃ pārvatīratam abhūn na tṛptaye 

8.84
    ab: kevalaṃ priyatamādayālunā jyotiṣām avanatāsu paṅktiṣu 
    cd: tena tatparigṛhītavakṣasā netramīlanakutūhalaṃ kṛtam 

8.85
    ab: sa vyabudhyata budhastavocitaḥ śatakumbhakamalākaraiḥ samam 
    cd: mūrcchanāparigṛhītakaiśikaiḥ kinnarair uṣasi gītamaṅgalaḥ 

8.86
    ab: tau kṣaṇaṃ śithilitopagūhanau dampatī calitamānasor mayaḥ 
    cd: padmabhedapiśunāḥ siṣevire gandhamādanavanāntamārutāḥ 

8.87
    ab: ūrumūlanakhamārgarājibhis tatkṣaṇaṃ hṛtavilocano haraḥ 
    cd: vāsasaḥ praśithilasya saṃyamaṃ kurvatīṃ priyatamām avārayat 

8.88
    ab: sa prajāgarakaṣāyalocanaṃ gāḍhadantapadatāḍitādharam 
    cd: ākulālakam araṃsta rāgavān prekṣya bhinnatilakaṃ priyāmukham 

8.89
    ab: tena bhaṅgiviṣamottaracchadaṃ madhyapiṇḍitavisūtramekhalam 
    cd: nirmale 'pi śayanaṃ niśātyaye nojjhitaṃ caraṇarāgalāñchitam 

8.90
    ab: sa priyāmukharasaṃ divāniśaṃ harṣavṛddhijananaṃ siṣeviṣuḥ 
    cd: darśanapraṇayinām adṛśyatām ājagāma vijayānivedanāt 

8.91
    ab: samadivasaniśīthaṃ saṅginas tatra śambhoḥ śatam agamad ṛtūnāṃ sāgram ekā niśeva 
    cd: na tu suratasukheṣu chinnatṛṣṇo babhūva jvalana iva samudrāntargatas tajjaleṣu 

